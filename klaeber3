0001 Hwæt, wē Gār-Dena              in geārdagum,
0002 þēodcyninga              þrym gefrūnon,
0003 hū ðā æþelingas              ellen fremedon!
0004 Oft Scyld Scēfing              sceaþena þrēatum,
0005 monegum mǣgþum              meodosetla oftēah,
0006 egsode eorl[as],              syððan ǣrest wearð
0007 fēasceaft funden;              hē þæs frōfre gebād,
0008 wēox under wolcnum              weorðmyndum þāh,
0009 oð þæt him ǣghwylc              ymbsittendra
0010 ofer hronrāde              hȳran scolde,
0011 gomban gyldan;              þæt wæs gōd cyning!
0012 Ðǣm eafera wæs              æfter cenned
0013 geong in geardum,              þone God sende
0014 folce tō frōfre;              fyrenðearfe ongeat,
0015 þæt hīe ǣr drugon              aldor(l)ēase
0016 lange hwīle;              him þæs Līffrêa,
0017 wuldres wealdend              woroldāre forgeaf,
0018 Bēowulf wæs brēme              — blǣd wīde sprang —
0019 Scyldes eafera              Scedelandum in.
0020 Swā sceal ge(ong) guma              gōde gewyrcean,
0021 fromum feohgiftum              on fæder (bea)rme,
0022 þæt hine on ylde              eft gewunigen
0023 wilgesīþas,              þonne wīg cume,
0024 lēode gelǣsten;              lofdǣdum sceal
0025 in mǣgþa gehwǣre              man geþêon.
0026 Him ðā Scyld gewāt              tō gescæphwīle
0027 felahrōr fēran              on frēan wǣre;
0028 hī hyne þā ætbǣron              tō brimes faroðe,
0029 swǣse gesīþas,              swā hē selfa bæd,
0030 þenden wordum wēold              wine Scyldinga —
0031 lēof landfruma              lange āhte.
0032 Þǣr æt hȳðe stōd,              hringedstefna
0033 īsig ond ūtfūs,              æþelinges fær;
0034 ālēdon þā              lēofne þēoden,
0035 bēaga bryttan              on bearm scipes,
0036 mǣrne be mæste.              Þǣr wæs mādma fela
0037 of feorwegum              frætwa gelǣded;
0038 ne hȳrde ic cȳmlīcor              cēol gegyrwan
0039 hildewǣpnum              ond heaðowǣdum,
0040 billum ond byrnum;              him on bearme læg
0041 mādma mænigo,              þā him mid scoldon
0042 on flōdes ǣht              feor gewītan.
0043 Nalæs hī hine lǣssan              lācum tēodan,
0044 þēodgestrēonum,              þonne þā dydon,
0045 þē hine æt frumsceafte              forð onsendon
0046 ǣnne ofer ȳðe              umbọrwesende.
0047 Þā gȳt hīe him āsetton              segen gy(l)denne
0048 hēah ofer hēafod,              lēton holm beran,
0049 gēafon on gārsecg;              him wæs geōmor sefa,
0050 murnende mōd.              Men ne cunnon
0051 secgan tō sōðe,              selerǣdende,
0052 hæleð under heofenum,              hwā þǣm hlæste onfēng.

I

0053 Ðā wæs on burgum              Bēowulf Scyldinga,
0054 lēof lēodcyning              longe þrāge
0055 folcum gefrǣge              — fæder ellor hwearf,
0056 aldor of earde —,              oþ þæt him eft onwōc
0057 hēah Healfdene;              hēold þenden lifde
0058 gamol ond gūðrēouw              glæde Scyldingas.
0059 Ðǣm fēower bearn              forðgerīmed
0060 in worold wōcun,              weoroda rǣswa[n],
0061 Heorogār ond Hrōðgār              ond Hālga til,
0062 hȳrde ic þæt [. . . . . .              wæs On]elan cwēn,
0063 Heaðo-Scilfingas              healsgebedda.
0064 Þā wæs Hrōðgāre              herespēd gyfen,
0065 wīges weorðmynd,              þæt him his winemāgas
0066 georne hȳrdon,              oðð þæt sēo geogoð gewēox,
0067 magodriht micel.              Him on mōd bearn,
0068 þæt healreced              hātan wolde,
0069 medoærn micel              men gewyrcean
0070 þon[n]e yldo bearn              ǣfre gefrūnon,
0071 ond þǣr on innan              eall gedǣlan
0072 geongum ond ealdum,              swylc him God sealde
0073 būton folcscare              ond feorum gumena.
0074 Ðā ic wīde gefrægn              weorc gebannan
0075 manigre mǣgþe              geond þisne middangeard,
0076 folcstede frætwan.              Him on fyrste gelomp,
0077 ǣdre mid yldum,              þæt hit wearð ealgearo,
0078 healærna mǣst;              scōp him Heort naman
0079 sē þe his wordes geweald              wīde hæfde.
0080 Hē bēot ne ālēh,              bēagas dǣlde,
0081 sinc æt symle.              Sele hlīfade
0082 hēah ond horngēap;              heaðowylma bād,
0083 lāðan līges;              ne wæs hit lenge þā gēn,
0084 þæt se ecghete              āþumswēoran
0085 æfter wælnīðe              wæcnan scolde.
0086 Ðā se ellengǣst              earfoðlīce
0087 þrāge geþolode,              sē þe in þȳstrum bād,
0088 þæt hē dōgora gehwām              drēam gehȳrde
0089 hlūdne in healle;              þǣr wæs hearpan swēg,
0090 swutol sang scopes.              Sægde sē þe cūþe
0091 frumsceaft fīra              feorran reccan,
0092 cwæð þæt se Ælmihtịga              eorðan worh(te),
0093 wlitebeorhtne wang,              swā wæter bebūgeð,
0094 gesette sigehrēþig              sunnan ond mōnan
0095 lēoman tō lēohte              landbūendum,
0096 ond gefrætwade              foldan scēatas
0097 leomum ond lēafum,              līf ēac gesceōp
0098 cynna gehwylcum              þāra ðe cwice hwyrfaþ. —
0099 Swā ðā drihtguman              drēamum lifdon,
0100 ēadiglīce,              oð ðæt ān ongan
0101 fyrene fre(m)man              fēond on helle;
0102 wæs se grimma gǣst              Grendel hāten,
0103 mǣre mearcstapa,              sē þe mōras hēold,
0104 fen ond fæsten;              fīfẹlcynnes eard
0105 wonsǣlī wer              weardode hwīle,
0106 siþðan him Scyppend       forscrifen hæfde
0107 in Cāines cynne —              þone cwealm gewræc
0108 ēce drihten,              þæs þe hē Ābel slōg;
0109 ne gefeah hē þǣre fǣhðe,              ac hē hine feor forwræc,
0110 Metod for þȳ māne              mancynne fram.
0111 Þanon untȳdras              ealle onwōcon,
0112 eotenas ond ylfe              ond orcnêas,
0113 swylce gīgantas,              þā wið Gode wunnon
0114 lange þrāge;              hē him ðæs lēan forgeald.

II

0115 Gewāt ðā nēosian,              syþðan niht becōm,
0116 hêan hūses,              hū hit Hring-Dene
0117 æfter bēorþege              gebūn hæfdon.
0118 Fand þā ðǣr inne              æþelinga gedriht
0119 swefan æfter symble;              sorge ne cūðon,
0120 wonsceaft wera.              Wiht unhǣlo,
0121 grim ond grǣdig,              gearo sōna wæs,
0122 rēoc ond rēþe,              ond on ræste genam
0123 þrītig þegna;              þanon eft gewāt
0124 hūðe hrēmig              tō hām faran,
0125 mid þǣre wælfylle              wīca nēosan.
0126 Ðā wæs on ūhtan              mid ǣrdæge
0127 Grendles gūðcræft              gumum undyrne;
0128 þā wæs æfter wiste              wōp up āhafen,
0129 micel morgenswēg.              Mǣre þēoden,
0130 æþeling ǣrgōd,              unblīðe sæt,
0131 þolode ðrȳðswȳð              þegnsorge drēah,
0132 syðþan hīe þæs lāðan              lāst scēawedon,
0133 wergan gāstes;              wæs þæt gewin tō strang,
0134 lāð ond longsum!              Næs hit lengra fyrst,
0135 ac ymb āne niht              eft gefremede
0136 morðbeala māre,              ond nō mearn fore,
0137 fǣhðe ond fyrene;              wæs tō fæst on þām.
0138 Þā wæs ēaðfynde              þē him elles hwǣr
0139 gerūmlīcor              ræste [sōhte],
0140 bed æfter būrum,              ðā him gebēacnod wæs,
0141 gesægd sōðlīce              sweotolan tācne
0142 healðegnes hete;              hēold hyne syðþan
0143 fyr ond fæstor              sē þǣm fēonde ætwand.
0144 Swā rīxode              ond wið rihte wan,
0145 āna wið eallum,              oð þæt īdel stōd
0146 hūsa sēlest.              Wæs sēo hwīl micel;
0147 twelf wintra tīd              torn geþolode
0148 wine Scyldinga,              wēana gehwelcne,
0149 sīdra sorga;              forðām [secgum] wearð,
0150 ylda bearnum              undyrne cūð
0151 gyddum geōmọre,              þætte Grendel wan
0152 hwīle wið Hrōþgār,              hetenīðas wæg,
0153 fyrene ond fǣhðe              fela missera,
0154 singāle sæce;              sibbe ne wolde
0155 wið manna hwone              mægenes Deniga,
0156 feorhbealo feorran,              fēa þingian,
0157 nē þǣr nǣnig witena              wēnan þorfte
0158 beorhtre bōte              tō banan folmum;
0159 (ac se) ǣglǣca              ēhtende wæs,
0160 deorc dēaþscua,              duguþe ond geogoþe,
0161 seomade ond syrede;              sinnihte hēold
0162 mistige mōras;              men ne cunnon,
0163 hwyder helrūnan              hwyrftum scrīþað.
0164 Swā fela fyrena              fēond mancynnes,
0165 atol āngengea              oft gefremede,
0166 heardra hȳnða;              Heorot eardode,
0167 sincfāge sel              sweartum nihtum; —
0168 nō hē þone gifstōl              grētan mōste,
0169 māþðum for Metode,              nē his myne wisse. —
0170 Þæt wæs wrǣc micel              wine Scyldinga,
0171 mōdes brecða.              Monig oft gesæt
0172 rīce tō rūne;              rǣd eahtedon,
0173 hwæt swīðferhðum              sēlest wǣre
0174 wið fǣrgryrum              tō gefremmanne.
0175 Hwīlum hīe gehēton              æt hærgtrafum
0176 wīgweorþunga,              wordum bǣdon,
0177 þæt him gāstbona              gēoce gefremede
0178 wið þēodþrēaum.              Swylc wæs þēaw hyra,
0179 hǣþenra hyht;              helle gemundon
0180 in mōdsefan,               Metod hīe ne cūþon,
0181 dǣda Dēmend,              ne wiston hīe Drihten God,
0182 nē hīe hūru heofena Helm              herian ne cūþon,
0183 wuldres Waldend.              Wā bið þǣm ðe sceal
0184 þurh slīðne nīð              sāwle bescūfan
0185 in fȳres fæþm,              frōfre ne wēnan,
0186 wihte gewendan!              Wēl bið þǣm þe mōt
0187 æfter dēaðdæge              Drihten sēcean
0188 ond tō Fæder fæþmum              freoðo wilnian!

III

0189 Swā ðā mǣlceare              maga Healfdenes
0190 singāla sēað;              ne mihte snotọr hæleð
0191 wēan onwendan;              wæs þæt gewin tō swȳð,
0192 lāþ ond longsum,              þē on ðā lēode becōm,
0193 nȳdwracu nīþgrim,              nihtbealwa mǣst.
0194 Þæt fram hām gefrægn              Higelāces þegn
0195 gōd mid Gēatum,              Grendles dǣda;
0196 sē wæs moncynnes              mægenes strengest
0197 on þǣm dæge              þysses līfes,
0198 æþele ond ēacen.              Hēt him ȳðlidan
0199 gōdne gegyrwan;              cwæð, hē gūðcyning
0200 ofer swanrāde              sēcean wolde,
0201 mǣrne þēoden,              þā him wæs manna þearf.
0202 Ðone sīðfæt him              snotere ceorlas
0203 lȳthwōn lōgon,              þēah hē him lēof wǣre;
0204 hwetton hige(r)ōfne,              hǣl scēawedon.
0205 Hæfde se gōda              Gēata lēoda
0206 cempan gecorone              þāra þe hē cēnoste
0207 findan mihte;              fīftȳna sum
0208 sundwudu sōhte,              secg wīsade,
0209 lagucræftig mon              landgemyrcu.
0210 Fyrst forð gewāt;              flota wæs on ȳðum,
0211 bāt under beorge.              Beornas gearwe
0212 on stefn stigon, —              strēamas wundon,
0213 sund wið sande;              secgas bǣron
0214 on bearm nacan              beorhte frætwe,
0215 gūðsearo geatolīc;              guman ūt scufon,
0216 weras on wilsīð              wudu bundenne.
0217 Gewāt þā ofer wǣgholm              winde gefȳsed
0218 flota fāmīheals              fugle gelīcost,
0219 oð þæt ymb āntīd              ōþres dōgọres
0220 wundenstefna              gewaden hæfde,
0221 þæt ðā līðende              land gesāwon,
0222 brimclifu blīcan,              beorgas stēape,
0223 sīde sǣnæssas;              þā wæs sund liden,
0224 eoletes æt ende.              Þanon up hraðe
0225 Wedera lēode              on wang stigon,
0226 sǣwudu sǣldon, —              syrcan hrysedon,
0227 gūðgewǣdo;              Gode þancedon
0228 þæs þe him ȳþlāde              ēaðe wurdon.
0229 Þā of wealle geseah              weard Scildinga,
0230 sē þe holmclifu              healdan scolde,
0231 beran ofer bolcan              beorhte randas,
0232 fyrdsearu fūslicu;              hine fyrwyt bræc
0233 mōdgehygdum,              hwæt þā men wǣron.
0234 Gewāt him þā tō waroðe              wicge rīdan
0235 þegn Hrōðgāres,              þrymmum cwehte
0236 mægenwudu mundum,              meþelwordum frægn:
0237 ‘Hwæt syndon gē              searohæbbendra,
0238 byrnum werede,              þē þus brontne cēol
0239 ofer lagustrǣte              lǣdan cwōmon,
0240 hider ofer holmas?              [Hwæt, ic hwī]le wæs
0241 endesǣta,              ǣgwearde hēold,
0242 þē on land Dena              lāðra nǣnig
0243 mid scipherge              sceðþan ne meahte.
0244 Nō hēr cūðlicor              cuman ongunnon
0245 lindhæbbende,              nē gē lēafnesword
0246 gūðfremmendra              gearwe ne wisson,
0247 māga gemēdu.              Nǣfre ic māran geseah
0248 eorla ofer eorþan,              ðonne is ēower sum,
0249 secg on searwum;              nis þæt seldguma,
0250 wǣpnum geweorðad,              næfne him his wlite lēoge,
0251 ǣnlic ansȳn.              Nū ic ēower sceal
0252 frumcyn witan,              ǣr gē fyr heonan
0253 lēasscēaweras              on land Dena
0254 furþur fēran.              Nū gē feorbūend,
0255 merelīðende,              mīn[n]e gehȳrað
0256 ānfealdne geþōht:              ofost is sēlest
0257 tō gecȳðanne              hwanan ēowre cyme syndon.’

IV

0258 Him se yldesta              andswarode,
0259 werodes wīsa,              wordhord onlēac:
0260 ‘Wē synt gumcynnes              Gēata lēode
0261 ond Higelāces              heorðgenēatas.
0262 Wæs mīn fæder              folcum gecȳþed,
0263 æþele ordfruma,              Ecgþēow hāten;
0264 gebād wintra worn,              ǣr hē on weg hwurfe,
0265 gamol of geardum;              hine gearwe geman
0266 witena wēlhwylc              wīde geond eorþan.
0267 Wē þurh holdne hige              hlāford þīnne,
0268 sunu Healfdenes              sēcean cwōmon,
0269 lēodgebyrgean;              wes þū ūs lārena gōd!
0270 Habbað wē tō þǣm mǣran              micel ǣrende
0271 Deniga frêan;              ne sceal þǣr dyrne sum
0272 wesan, þæs ic wēne.              Þū wāst, gif hit is
0273 swā wē sōþlīce              secgan hȳrdon,
0274 þæt mid Scyldingum              sceaðona ic nāt hwylc,
0275 dēogol dǣdhata              deorcum nihtum
0276 ēaweð þurh egsan              uncūðne nīð,
0277 hȳnðu ond hrāfyl.              Ic þæs Hrōðgār mæg
0278 þurh rūmne sefan              rǣd gelǣran,
0279 hū hē frōd ond gōd              fēond oferswȳðeþ —
0280 gyf him edwenden              ǣfre scolde
0281 bealuwa bisigu              bōt eft cuman —,
0282 ond þā cearwylmas              cōlran wurðaþ;
0283 oððe ā syþðan              earfoðþrāge,
0284 þrēanȳd þolað              þenden þǣr wunað
0285 on hēahstede              hūsa sēlest.’
0286 Weard maþelode,              ðǣr on wicge sæt,
0287 ombeht unforht:              ‘Ǣghwæþres sceal
0288 scearp scyldwiga              gescād witan,
0289 worda ond worca,              sē þe wēl þenceð.
0290 Ic þæt gehȳre,              þæt þis is hold weorod
0291 frēan Scyldinga.              Gewītaþ forð beran
0292 wǣpen ond gewǣdu,              ic ēow wīsige;
0293 swylce ic maguþegnas              mīne hāte
0294 wið fēonda gehwone              flotan ēowerne,
0295 nīwtyrwydne              nacan on sande
0296 ārum healdan,              oþ ðæt eft byreð
0297 ofer lagustrēamas              lēofne mannan
0298 wudu wundenhals              tō Wedermearce,
0299 gōdfremmendra              swylcum gifeþe bið,
0300 þæt þone hilderǣs              hāl gedīgeð.’
0301 Gewiton him þā fēran, —              flota stille bād,
0302 seomode on sāle              sīdfæþmed scip,
0303 on ancre fæst.              Eoforlīc scionon
0304 ofer hlēorber[g]an              gehroden golde,
0305 fāh ond fȳrheard, —              ferhwearde hēold
0306 gūþmōd grimmon.              Guman ōnetton,
0307 sigon ætsomne,              oþ þæt hȳ [s]æl timbred
0308 geatolīc ond goldfāh              ongyton mihton;
0309 þæt wæs foremǣrost              foldbūendum
0310 receda under roderum,              on þǣm se rīca bād;
0311 līxte se lēoma              ofer landa fela.
0312 Him þā hildedēor              [h]of mōdigra
0313 torht getǣhte,              þæt hīe him tō mihton
0314 gegnum gangan;              gūðbeorna sum
0315 wicg gewende,              word æfter cwæð:
0316 ‘Mǣl is mē tō fēran;              Fæder alwalda
0317 mid ārstafum              ēowic gehealde
0318 sīða gesunde!              Ic tō sǣ wille,
0319 wið wrāð werod              wearde healdan.’

V

0320 Strǣt wæs stānfāh,              stīg wīsode
0321 gumum ætgædere.              Gūðbyrne scān
0322 heard hondlocen,              hringīren scīr
0323 song in searwum,              þā hīe tō sele furðum
0324 in hyra gryregeatwum              gangan cwōmon.
0325 Setton sǣmēþe              sīde scyldas,
0326 rondas regnhearde              wið þæs recedes weal;
0327 bugon þā tō bence, —              byrnan hringdon,
0328 gūðsearo gumena;              gāras stōdon,
0329 sǣmanna searo              samod ætgædere,
0330 æscholt ufan grǣg;              wæs se īrenþrēat
0331 wǣpnum gewurþad.              Þā ðǣr wlonc hæleð
0332 ōretmecgas              æfter æþelum frægn:
0333 ‘Hwanon ferigeað gē              fǣtte scyldas,
0334 grǣge syrcan,              ond grīmhelmas,
0335 heresceafta hēap?              Ic eom Hrōðgāres
0336 ār ond ombiht.              Ne seah ic elþēodịge
0337 þus manige men              mōdiglīcran.
0338 Wēn’ ic þæt gē for wlenco,              nalles for wræcsīðum
0339 ac for higeþrymmum              Hrōðgār sōhton.’
0340 Him þā ellenrōf              andswarode,
0341 wlanc Wedera lēod,              word æfter spræc
0342 heard under helme:              ‘Wē synt Higelāces
0343 bēodgenēatas;              Bēowulf is mīn nama.
0344 Wille ic āsecgan              sunu Healfdenes,
0345 mǣrum þēodne              mīn ǣrende,
0346 aldre þīnum,              gif hē ūs geunnan wile,
0347 þæt wē hine swā gōdne              grētan mōton.’
0348 Wulfgār maþelode              — þæt wæs Wendla lēod,
0349 wæs his mōdsefa              manegum gecȳðed,
0350 wīg ond wīsdōm — :              ‘Ic þæs wine Deniga,
0351 frēan Scildinga              frīnan wille,
0352 bēaga bryttan,              swā þū bēna eart,
0353 þēoden mǣrne              ymb þīnne sīð,
0354 ond þē þā andsware              ǣdre gecȳðan,
0355 ðē mē se gōda              āgifan þenceð.’
0356 Hwearf þā hrædlīce              þǣr Hrōðgār sæt
0357 eald ond anhār              mid his eorla gedriht;
0358 ēode ellenrōf,              þæt hē for eaxlum gestōd
0359 Deniga frêan;              cūþe hē duguðe þēaw.
0360 Wulfgār maðelode              tō his winedrihtne:
0361 ‘Hēr syndon geferede,              feorran cumene
0362 ofer geofenes begang              Gēata lēode;
0363 þone yldestan              ōretmecgas
0364 Bēowulf nemnað.              Hȳ bēnan synt
0365 þæt hīe, þēoden mīn,              wið þē mōton
0366 wordum wrixlan;              nō ðū him wearne getēoh
0367 ðīnra gegncwida,              glædman Hrōðgār!
0368 Hȳ on wīggetāwum              wyrðe þinceað
0369 eorla geæhtlan;              hūru se aldor dēah,
0370 sē þǣm heaðorincum              hider wīsade.’

VI

0371 Hrōðgār maþelode,              helm Scyldinga:
0372 ‘Ic hine cūðe              cnihtwesende;
0373 wæs his ealdfæder              Ecgþēo hāten,
0374 ðǣm tō hām forgeaf              Hrēþel Gēata
0375 āngan dohtor;              is his eafora nū
0376 heard hēr cumen,              sōhte holdne wine.
0377 Ðonne sægdon þæt              sǣlīþende,
0378 þā ðe gifsceattas              Gēata fyredon
0379 þyder tō þance,              þæt hē þrītiges
0380 manna mægencræft              on his mundgripe
0381 heaþorōf hæbbe.              Hine hālig God
0382 for ārstafum              ūs onsende,
0383 tō West-Denum,              þæs ic wēn hæbbe,
0384 wið Grendles gryre.              Ic þǣm gōdan sceal
0385 for his mōdþræce              mādmas bēodan.
0386 Bēo ðū on ofeste,              hāt in gân
0387 sēon sibbegedriht               samod ætgædere;
0388 gesaga him ēac wordum,              þæt hīe sint wilcuman
0389 Deniga lēodum.’              [Þā tō dura ēode
0390 wīdcūð hæleð,]              word inne ābēad:
0391 ‘Ēow hēt secgan              sigedrihten mīn,
0392 aldor Ēast-Dena,              þæt hē ēower æþelu can,
0393 ond gē him syndon              ofer sǣwylmas
0394 heardhicgende              hider wilcuman.
0395 Nū gē mōton gangan              in ēowrum gūðgetāwum
0396 under heregrīman              Hrōðgār gesēon;
0397 lǣtað hildebord              hēr onbīdan,
0398 wudu wælsceaftas              worda geþinges.’
0399 Ārās þā se rīca,              ymb hine rinc manig,
0400 þrȳðlīc þegna hēap;              sume þǣr bidon,
0401 heaðorēaf hēoldon,              swā him se hearda bebēad.
0402 Snyredon ætsomne,              þā secg wīsode,
0403 under Heorotes hrōf;              [heaþorinc ēode,]
0404 heard under helme,              þæt hē on heo[r]ðe gestōd.
0405 Bēowulf maðelode              — on him byrne scān,
0406 searonet seowed              smiþes orþancum — :
0407 ‘Wæs þū, Hrōðgār, hāl!              Ic eom Higelāces
0408 mǣg ond magoðegn;              hæbbe ic mǣrða fela
0409 ongunnen on geogoþe.              Mē wearð Grendles þing
0410 on mīnre ēþeltyrf              undyrne cūð;
0411 secgað sǣlīðend,              þæt þæs sele stande,
0412 reced sēlesta              rinca gehwylcum
0413 īdel ond unnyt,              siððan ǣfenlēoht
0414 under heofenes hādor              beholen weorþeð.
0415 Þā mē þæt gelǣrdon              lēode mīne,
0416 þā sēlestan,              snotere ceorlas,
0417 þēoden Hrōðgār,              þæt ic þē sōhte,
0418 forþan hīe mægenes cræft              mīn[n]e cūþon;
0419 selfe ofersāwon,              ðā ic of searwum cwōm,
0420 fāh from fēondum,              þǣr ic fīfe geband,
0421 ȳðde eotena cyn,              ond on ȳðum slōg
0422 niceras nihtes,              nearoþearfe drēah,
0423 wræc Wedera nīð              — wēan āhsodon — ,
0424 forgrand gramum;              ond nū wið Grendel sceal,
0425 wið þām āglǣcan              āna gehēgan
0426 ðing wið þyrse.              Ic þē nū ða,
0427 brego Beorht-Dena,              biddan wille,
0428 eodor Scyldinga,              ānre bēne,
0429 þæt ðū mē ne forwyrne,              wīgendra hlēo,
0430 frēowine folca,              nū ic þus feorran cōm,
0431 þæt ic mōte āna              [ond] mīnra eorla gedryht,
0432 þes hearda hēap,              Heorot fǣlsian.
0433 Hæbbe ic ēac geāhsod,              þæt se ǣglǣca
0434 for his wonhȳdum              wǣpna ne recceð;
0435 ic þæt þonne forhicge,              swā mē Higelāc sīe,
0436 mīn mondrihten              mōdes blīðe,
0437 þæt ic sweord bere              oþðe sīdne scyld,
0438 geolorand tō gūþe,              ac ic mid grāpe sceal
0439 fōn wið fēonde              ond ymb feorh sacan,
0440 lāð wið lāþum;              ðǣr gelȳfan sceal
0441 Dryhtnes dōme              sē þe hine dēað nimeð.
0442 Wēn’ ic þæt hē wille,              gif hē wealdan mōt,
0443 in þǣm gūðsele              Gēotena lēode
0444 etan unforhte,              swā hē oft dyde,
0445 mægen Hrēðmanna.              Nā þū mīnne þearft
0446 hafalan hȳdan,              ac hē mē habban wile
0447 d[r]ēore fāhne,              gif mec dēað nimeð:
0448 byreð blōdig wæl,              byrgean þenceð,
0449 eteð āngenga              unmurnlīce,
0450 mearcað mōrhopu;              nō ðū ymb mīnes ne þearft
0451 līces feorme              leng sorgian.
0452 Onsend Higelāce,              gif mec hild nime,
0453 beaduscrūda betst,              þæt mīne brēost wereð,
0454 hrægla sēlest;              þæt is Hrǣdlan lāf,
0455 Wēlandes geweorc.              Gǣð ā wyrd swā hīo scel!’

VII

0456 Hrōðgār maþelode,              helm Scyldinga:
0457 ‘For [g]ewy[r]htum þū,              wine mīn Bēowulf,
0458 ond for ārstafum              ūsic sōhtest.
0459 Geslōh þīn fæder              fǣhðe mǣste;
0460 wearþ hē Heaþolāfe              tō handbonan
0461 mid Wilfingum;              ðā hine Wedera cyn
0462 for herebrōgan              habban ne mihte.
0463 Þanon hē gesōhte              Sūð-Dena folc
0464 ofer ȳða gewealc,              Ār-Scyldinga;
0465 ðā ic furþum wēold              folce Deniga
0466 ond on geogoðe hēold              ginne rīce,
0467 hordburh hæleþa;              ðā wæs Heregār dēad,
0468 mīn yldra mǣg              unlifigende,
0469 bearn Healfdenes;              sē wæs betera ðonne ic!
0470 Siððan þā fǣhðe              fēo þingode;
0471 sende ic Wylfingum              ofer wæteres hrycg
0472 ealde mādmas;              hē mē āþas swōr.
0473 Sorh is mē tō secganne              on sefan mīnum
0474 gumena ǣngum,              hwæt mē Grendel hafað
0475 hȳnðo on Heorote              mid his heteþancum,
0476 fǣrnīða gefremed;              is mīn fletwerod,
0477 wīghēap gewanod;              hīe wyrd forswēop
0478 on Grendles gryre.              God ēaþe mæg
0479 þone dolsceaðan              dǣda getwǣfan!
0480 Ful oft gebēotedon              bēore druncne
0481 ofer ealowǣge              ōretmecgas,
0482 þæt hīe in bēorsele              bīdan woldon
0483 Grendles gūþe              mid gryrum ecga.
0484 Ðonne wæs þēos medoheal              on morgentīd,
0485 drihtsele drēorfāh,              þonne dæg līxte,
0486 eal bencþelu              blōde bestȳmed,
0487 heall heorudrēore;              āhte ic holdra þȳ lǣs,
0488 dēorre duguðe,              þē þā dēað fornam.
0489 Site nū tō symle              ond onsǣl meoto,
0490 sigehrēð secgum,              swā þīn sefa hwette.’
0491 Þā wæs Gēatmæcgum              geador ætsomne
0492 on bēorsele              benc gerȳmed;
0493 þǣr swīðferhþe              sittan ēodon,
0494 þrȳðum dealle.              Þegn nytte behēold,
0495 sē þe on handa bær              hroden ealowǣge,
0496 scencte scīr wered.              Scop hwīlum sang
0497 hādor on Heorote.              Þǣr wæs hæleða drēam,
0498 duguð unlȳtel              Dena ond Wedera.

VIII

0499 Unferð maþelode,              Ecglāfes bearn,
0500 þē æt fōtum sæt              frēan Scyldinga,
0501 onband beadurūne —              wæs him Bēowulfes sīð,
0502 mōdges merefaran,              micel æfþunca,
0503 forþon þe hē ne ūþe,              þæt ǣnig ōðer man
0504 ǣfre mǣrða þon mā              middangeardes
0505 gehēde under heofenum              þonne hē sylfa — :
0506 ‘Eart þū sē Bēowulf,              sē þe wið Brecan wunne,
0507 on sīdne sǣ,              ymb sund flite,
0508 ðǣr git for wlence              wada cunnedon
0509 ond for dolgilpe              on dēop wæter
0510 aldrum nēþdon?              Nē inc ǣnig mon,
0511 nē lēof nē lāð,              belēan mihte
0512 sorhfullne sīð,              þā git on sund rêon;
0513 þǣr git ēagorstrēam              earmum þehton,
0514 mǣton merestrǣta,              mundum brugdon,
0515 glidon ofer gārsecg;              geofon ȳþum wēol,
0516 wintrys wylm[um].              Git on wæteres ǣht
0517 seofon niht swuncon;              hē þē æt sunde oferflāt,
0518 hæfde māre mægen.              Þā hine on morgentīd
0519 on Heaþo-Rǣmes              holm up ætbær;
0520 ðonon hē gesōhte              swǣsne ēþel,
0521 lēof his lēodum,              lond Brondinga,
0522 freoðoburh fægere,              þǣr hē folc āhte,
0523 burh ond bēagas.              Bēot eal wið þē
0524 sunu Bēanstānes              sōðe gelǣste.
0525 Ðonne wēne ic tō þē              wyrsan geþingea,
0526 ðēah þū heaðorǣsa              gehwǣr dohte,
0527 grimre gūðe,              gif þū Grendles dearst
0528 nihtlongne fyrst              nêan bīdan.’
0529 Bēowulf maþelode,              bearn Ecgþēowes:
0530 ‘Hwæt, þū worn fela,              wine mīn Unferð,
0531 bēore druncen              ymb Brecan sprǣce,
0532 sægdest from his sīðe!              Sōð ic talige,
0533 þæt ic merestrengo              māran āhte,
0534 earfeþo on ȳþum,              ðonne ǣnig ōþer man.
0535 Wit þæt gecwǣdon              cnihtwesende
0536 ond gebēotedon              — wǣron bēgen þā gīt
0537 on geogoðfēore —              þæt wit on gārsecg ūt
0538 aldrum nēðdon,              ond þæt geæfndon swā.
0539 Hæfdon swurd nacod,              þā wit on sund rêon,
0540 heard on handa;              wit unc wið hronfixas
0541 werian þōhton.              Nō hē wiht fram mē
0542 flōdȳþum feor              flēotan meahte,
0543 hraþor on holme,              nō ic fram him wolde.
0544 Ðā wit ætsomne              on sǣ wǣron
0545 fīf nihta fyrst,              oþ þæt unc flōd tōdrāf,
0546 wado weallende,              wedera cealdost,
0547 nīpende niht,              ond norþanwind
0548 heaðogrim ondhwearf;              hrēo wǣron ȳþa.
0549 Wæs merefixa              mōd onhrēred;
0550 þǣr mē wið lāðum              līcsyrce mīn
0551 heard hondlocen              helpe gefremede,
0552 beadohrægl brōden,              on brēostum læg
0553 golde gegyrwed.              Mē tō grunde tēah
0554 fāh fēondscaða,              fæste hæfde
0555 grim on grāpe;              hwæþre mē gyfeþe wearð,
0556 þæt ic āglǣcan              orde gerǣhte,
0557 hildebille;              heaþorǣs fornam
0558 mihtig meredēor              þurh mīne hand.

IX

0559 Swā mec gelōme              lāðgetēonan
0560 þrēatedon þearle.              Ic him þēnode
0561 dēoran sweorde,              swā hit gedēfe wæs.
0562 Næs hīe ðǣre fylle              gefēan hæfdon,
0563 mānfordǣdlan,              þæt hīe mē þēgon,
0564 symbel ymbsǣton              sǣgrunde nēah;
0565 ac on mergenne              mēcum wunde
0566 be ȳðlāfe              uppe lǣgon,
0567 sweo[r]dum āswefede,              þæt syðþan nā
0568 ymb brontne ford              brimlīðende
0569 lāde ne letton.              Lēoht ēastan cōm,
0570 beorht bēacẹn Godes,              brimu swaþredon,
0571 þæt ic sǣnæssas              gesēon mihte,
0572 windige weallas.              Wyrd oft nereð
0573 unfǣgne eorl,              þonne his ellen dēah!
0574 Hwæþere mē gesǣlde,              þæt ic mid sweorde ofslōh
0575 niceras nigene.              Nō ic on niht gefrægn
0576 under heofones hwealf              heardran feohtan,
0577 nē on ēgstrēamum              earmran mannon;
0578 hwæþere ic fāra feng              fēore gedīgde,
0579 sīþes wērig.              Ðā mec sǣ oþbær,
0580 flōd æfter faroðe              on Finna land,
0581 wadu weallendu.              Nō ic wiht fram þē
0582 swylcra searonīða              secgan hȳrde,
0583 billa brōgan.              Breca nǣfre gīt
0584 æt heaðolāce,              nē gehwæþer incer,
0585 swā dēorlīce              dǣd gefremede
0586 fāgum sweordum              — nō ic þæs [fela] gylpe —,
0587 þēah ðū þīnum brōðrum              tō banan wurde,
0588 hēafodmǣgum;              þæs þū in helle scealt
0589 werhðo drēogan,              þēah þīn wit duge.
0590 Secge ic þē tō sōðe,              sunu Ecglāfes,
0591 þæt nǣfre Gre[n]del swā fela              gryra gefremede,
0592 atol ǣglǣca,              ealdre þīnum,
0593 hȳnðo on Heorote,              gif þīn hige wǣre,
0594 sefa swā searogrim,              swā þū self talast;
0595 ac hē hafað onfunden,              þæt hē þā fǣhðe ne þearf,
0596 atole ecgþræce              ēower lēode
0597 swīðe onsittan,              Sige-Scyldinga;
0598 nymeð nȳdbāde,              nǣnegum ārað
0599 lēode Deniga,              ac hē lust wigeð,
0600 swefeð ond snēdeþ,              secce ne wēneþ
0601 tō Gār-Denum.              Ac ic him Gēata sceal
0602 eafoð ond ellen              ungeāra nū,
0603 gūþe gebēodan.              Gǣþ eft sē þe mōt
0604 tō medo mōdig,              siþþan morgenlēoht
0605 ofer ylda bearn              ōþres dōgọres,
0606 sunne sweglwered              sūþan scīneð!’
0607 Þā wæs on sālum              sinces brytta
0608 gamolfeax ond gūðrōf;              gēoce gelȳfde
0609 brego Beorht-Dena;              gehȳrde on Bēowulfe
0610 folces hyrde              fæstrǣdne geþōht.
0611 Ðǣr wæs hæleþa hleahtọr,              hlyn swynsode,
0612 word wǣron wynsume.              Ēode Wealhþēow forð,
0613 cwēn Hrōðgāres              cynna gemyndig,
0614 grētte goldhroden              guman on healle,
0615 ond þā frēolīc wīf              ful gesealde
0616 ǣrest Ēast-Dena              ēþelwearde,
0617 bæd hine blīðne              æt þǣre bēorþege,
0618 lēodum lēofne;              hē on lust geþeah
0619 symbel ond seleful,              sigerōf kyning.
0620 Ymbēode þā              ides Helminga
0621 duguþe ond geogoþe              dǣl ǣghwylcne,
0622 sincfato sealde,              oþ þæt sǣl ālamp
0623 þæt hīo Bēowulfe,              bēaghroden cwēn
0624 mōde geþungen              medoful ætbær;
0625 grētte Gēata lēod,              Gode þancode
0626 wīsfæst wordum              þæs ðe hire se willa gelamp,
0627 þæt hēo on ǣnigne              eorl gelȳfde
0628 fyrena frōfre.              Hē þæt ful geþeah,
0629 wælrēow wiga              æt Wealhþêon,
0630 ond þā gyddode              gūþe gefȳsed,
0631 Bēowulf maþelode,              bearn Ecgþēowes:
0632 ‘Ic þæt hogode,              þā ic on holm gestāh,
0633 sǣbāt gesæt              mid mīnra secga gedriht,
0634 þæt ic ānunga              ēowra lēoda
0635 willan geworhte,              oþðe on wæl crunge
0636 fēondgrāpum fæst.              Ic gefremman sceal
0637 eorlīc ellen,              oþðe endedæg
0638 on þisse meoduhealle              mīnne gebīdan!’
0639 Ðām wīfe þā word              wēl līcodon,
0640 gilpcwide Gēates;              ēode goldhroden
0641 frēolicu folccwēn              tō hire frēan sittan.
0642 Þā wæs eft swā ǣr              inne on healle
0643 þrȳðword sprecen,              ðēod on sǣlum,
0644 sigefolca swēg,              oþ þæt semninga
0645 sunu Healfdenes              sēcean wolde
0646 ǣfenræste;              wiste þǣm āhlǣcan
0647 tō þǣm hēahsele              hilde geþinged,
0648 siððan hīe sunnan lēoht              gesēon meahton,
0649 oþ ðe nīpende              niht ofer ealle,
0650 scaduhelma gesceapu              scrīðan cwōman
0651 wan under wolcnum.              Werod eall ārās.
0652 [Ge]grētte þā              guma ōþerne,
0653 Hrōðgār Bēowulf,              ond him hǣl ābēad,
0654 wīnærnes geweald,              ond þæt word ācwæð:
0655 ‘Nǣfre ic ǣnegum men              ǣr ālȳfde,
0656 siþðan ic hond ond rond              hebban mihte,
0657 ðrȳþærn Dena              būton þē nū ða.
0658 Hafa nū ond geheald              hūsa sēlest,
0659 gemyne mǣrþo,              mægenellen cȳð,
0660 waca wið wrāþum!              Ne bið þē wilna gād,
0661 gif þū þæt ellenweorc              aldre gedīgest.’

X

0662 Ðā him Hrōþgār gewāt              mid his hæleþa gedryht,
0663 eodur Scyldinga              ūt of healle;
0664 wolde wīgfruma              Wealhþēo sēcan,
0665 cwēn tō gebeddan.              Hæfde Kyningwuldor
0666 Grendle tōgēanes,              swā guman gefrungon,
0667 seleweard āseted;              sundọrnytte behēold
0668 ymb aldor Dena,              eotonweard’ ābēad.
0669 Hūru Gēata lēod              georne truwode
0670 mōdgan mægnes,              Metodes hyldo. —
0671 Ðā hē him of dyde              īsernbyrnan,
0672 helm of hafelan,              sealde his hyrsted sweord,
0673 īrena cyst              ombihtþegne,
0674 ond gehealdan hēt              hildegeatwe.
0675 Gespræc þā se gōda              gylpworda sum,
0676 Bēowulf Gēata,              ǣr hē on bed stige:
0677 ‘Nō ic mē an herewæsmun              hnāgran talige
0678 gūþgeweorca,              þonne Grendel hine;
0679 forþan ic hine sweorde              swebban nelle,
0680 aldre benēotan,              þēah ic eal mæge;
0681 nāt hē þāra gōda              þæt hē mē ongēan slêa,
0682 rand gehēawe,              þēah ðe hē rōf sîe
0683 nīþgeweorca;              ac wit on niht sculon
0684 secge ofersittan,              gif hē gesēcean dear
0685 wīg ofer wǣpen,              ond siþðan wītig God
0686 on swā hwæþere hond              hālig Dryhten
0687 mǣrðo dēme,              swā him gemet þince.’
0688 Hylde hine þā heaþodēor,              hlēorbolster onfēng
0689 eorles andwlitan,              ond hine ymb monig
0690 snellīc sǣrinc              selereste gebēah.
0691 Nǣnig heora þōhte,              þæt hē þanon scolde
0692 eft eardlufan              ǣfre gesēcean,
0693 folc oþðe frēoburh,              þǣr hē āfēded wæs;
0694 ac hīe hæfdon gefrūnen,              þæt hīe ǣr tō fela micles
0695 in þǣm wīnsele              wældēað fornam,
0696 Denigea lēode.              Ac him Dryhten forgeaf
0697 wīgspēda gewiofu,              Wedera lēodum,
0698 frōfor ond fultum,              þæt hīe fēond heora
0699 ðurh ānes cræft              ealle ofercōmon,
0700 selfes mihtum.              Sōð is gecȳþed,
0701 þæt mihtig God              manna cynnes
0702 wēold wīdeferhð.              Cōm on wanre niht
0703 scrīðan sceadugenga.              Scēotend swǣfon,
0704 þā þæt hornreced              healdan scoldon,
0705 ealle būton ānum.              Þæt wæs yldum cūþ,
0706 þæt hīe ne mōste,              þā Metod nolde,
0707 se s[c]ynscaþa              under sceadu bregdan; —
0708 ac hē wæccende              wrāþum on andan
0709 bād bolgenmōd              beadwa geþinges.

XI

0710 Ðā cōm of mōre              under misthleoþum
0711 Grendel gongan,              Godes yrre bær;
0712 mynte se mānscaða              manna cynnes
0713 sumne besyrwan              in sele þām hēan.
0714 Wōd under wolcnum              tō þæs þe hē wīnreced,
0715 goldsele gumena              gearwost wisse
0716 fǣttum fāhne.              Ne wæs þæt forma sīð
0717 þæt hē Hrōþgāres              hām gesōhte;
0718 nǣfre hē on aldordagum              ǣr nē siþðan
0719 heardran hǣle,              healðegnas fand!
0720 Cōm þā tō recede              rinc sīðian
0721 drēamum bedǣled.              Duru sōna onarn
0722 fȳrbendum fæst,              syþðan hē hire folmum (æthr)ān;
0723 onbrǣd þā bealohȳdig,              ðā (hē ge)bolgen wæs,
0724 recedes mūþan.              Raþe æfter þon
0725 on fāgne flōr              fēond treddode,
0726 ēode yrremōd;              him of ēagum stōd
0727 ligge gelīcost              lēoht unfæger.
0728 Geseah hē in recede              rinca manige,
0729 swefan sibbegedriht              samod ætgædere,
0730 magorinca hēap.              Þā his mōd āhlōg;
0731 mynte þæt hē gedǣlde,              ǣr þon dæg cwōme,
0732 atol āglǣca              ānra gehwylces
0733 līf wið līce,              þā him ālumpen wæs
0734 wistfylle wēn.              Ne wæs þæt wyrd þā gēn,
0735 þæt hē mā mōste              manna cynnes
0736 ðicgean ofer þā niht.              Þrȳðswȳð behēold
0737 mǣg Higelāces,              hū se mānscaða
0738 under fǣrgripum              gefaran wolde.
0739 Nē þæt se āglǣca              yldan þōhte,
0740 ac hē gefēng hraðe              forman sīðe
0741 slǣpendne rinc,              slāt unwearnum,
0742 bāt bānlocan,              blōd ēdrum dranc,
0743 synsnǣdum swealh;              sōna hæfde
0744 unlyfigendes              eal gefeormod,
0745 fēt ond folma.              Forð nēar ætstōp,
0746 nam þā mid handa              higeþīhtigne
0747 rinc on ræste,              rǣhte ongēan
0748 fēond mid folme;              hē onfēng hraþe
0749 inwitþancum              ond wið earm gesæt.
0750 Sōna þæt onfunde              fyrena hyrde,
0751 þæt hē ne mētte              middangeardes,
0752 eorþan scēata              on elran men
0753 mundgripe māran;              hē on mōde wearð
0754 forht on ferhðe;              nō þȳ ǣr fram meahte.
0755 Hyge wæs him hinfūs,              wolde on heolster flēon,
0756 sēcan dēofla gedræg;              ne wæs his drohtoð þǣr
0757 swylce hē on ealderdagum              ǣr gemētte.
0758 Gemunde þā se gōda,              mǣg Higelāces,
0759 ǣfensprǣce,              uplang āstōd
0760 ond him fæste wiðfēng;              fingras burston;
0761 eoten wæs ūtweard,              eorl furþur stōp.
0762 Mynte se mǣra,              (þ)ǣr hē meahte swā
0763 wīdre gewindan              ond on weg þanon
0764 flēon on fenhopu;              wiste his fingra geweald
0765 on grames grāpum.              Þæt wæs gēocor sīð,
0766 þæt se hearmscaþa              tō Heorute ātēah!
0767 Dryhtsele dynede;              Denum eallum wearð,
0768 ceasterbūendum,              cēnra gehwylcum,
0769 eorlum ealuscerwen.              Yrre wǣron bēgen,
0770 rēþe renweardas.              Reced hlynsode.
0771 Þā wæs wundor micel              þæt se wīnsele
0772 wiðhæfde heaþodēorum,              þæt hē on hrūsan ne fēol,
0773 fǣger foldbold;              ac hē þæs fæste wæs
0774 innan ond ūtan              īrenbendum
0775 searoþoncum besmiþod.              Þǣr fram sylle ābēag
0776 medubenc monig              mīne gefrǣge
0777 golde geregnad,              þǣr þā graman wunnon.
0778 Þæs ne wēndon ǣr              witan Scyldinga,
0779 þæt hit ā mid gemete              manna ǣnig
0780 betlic ond bānfāg              tōbrecan meahte,
0781 listum tōlūcan,              nymþe līges fæþm
0782 swulge on swaþule.              Swēg up āstāg
0783 nīwe geneahhe:              Norð-Denum stōd
0784 atelīc egesa,              ānra gehwylcum
0785 þāra þe of wealle              wōp gehȳrdon,
0786 gryrelēoð galan              Godes andsacan,
0787 sigelēasne sang,              sār wānigean
0788 helle hæfton.              Hēold hine fæste
0789 sē þe manna wæs              mægene strengest
0790 on þǣm dæge              þysses līfes.

XII

0791 Nolde eorla hlēo              ǣnige þinga
0792 þone cwealmcuman              cwicne forlǣtan,
0793 nē his līfdagas              lēoda ǣnịgum
0794 nytte tealde.              Þǣr genehost brægd
0795 eorl Bēowulfes              ealde lāfe,
0796 wolde frēadrihtnes              feorh ealgian,
0797 mǣres þēodnes,              ðǣr hīe meahton swā.
0798 Hīe þæt ne wiston,              þā hīe gewin drugon,
0799 heardhicgende              hildemecgas,
0800 ond on healfa gehwone              hēawan þōhton,
0801 sāwle sēcan:              þone synscaðan
0802 ǣnig ofer eorþan              īrenna cyst,
0803 gūðbilla nān              grētan nolde;
0804 ac hē sigewǣpnum              forsworen hæfde,
0805 ecga gehwylcre.              Scolde his aldorgedāl
0806 on ðǣm dæge              þysses līfes
0807 earmlīc wurðan,              ond se ellorgāst
0808 on fēonda geweald              feor sīðian. —
0809 Ðā þæt onfunde              sē þe fela ǣror
0810 mōdes myrðe              manna cynne,
0811 fyrene gefremede              — hē [wæs] fāg wið God —,
0812 þæt him se līchoma              lǣstan nolde,
0813 ac hine se mōdẹga              mǣg Hygelāces
0814 hæfde be honda;              wæs gehwæþer ōðrum
0815 lifigende lāð.              Līcsār gebād
0816 atol ǣglǣca;              him on eaxle wearð
0817 syndolh sweotol,              seonowe onsprungon,
0818 burston bānlocan.              Bēowulfe wearð
0819 gūðhrēð gyfeþe;              scolde Grendel þonan
0820 feorhsēoc flêon              under fenhleoðu,
0821 sēcean wynlēas wīc;              wiste þē geornor,
0822 þæt his aldres wæs              ende gegongen,
0823 dōgera dægrīm.              Denum eallum wearð
0824 æfter þām wælrǣse              willa gelumpen.
0825 Hæfde þā gefǣlsod              sē þe ǣr feorran cōm,
0826 snotor ond swȳðferhð,              sele Hrōðgāres,
0827 genered wið nīðe.              Nihtweorce gefeh,
0828 ellenmǣrþum.              Hæfde Ēast-Denum
0829 Gēatmecga lēod              gilp gelǣsted,
0830 swylce oncȳþðe              ealle gebētte,
0831 inwidsorge              þē hīe ǣr drugon
0832 ond for þrēanȳdum              þolian scoldon,
0833 torn unlȳtel.              Þæt wæs tācen sweotol,
0834 syþðan hildedēor              hond ālegde,
0835 earm ond eaxle              — þǣr wæs eal geador
0836 Grendles grāpe —              under gēapne hr(ōf).

XIII

0837 Ðā wæs on morgen              mīne gefrǣge
0838 ymb þā gifhealle              gūðrinc monig;
0839 fērdon folctogan              feorran ond nêan
0840 geond wīdwegas              wundor scēawian,
0841 lāþes lāstas.              Nō his līfgedāl
0842 sārlīc þūhte              secga ǣnẹgum
0843 þāra þe tīrlēases              trode scēawode,
0844 hū hē wērigmōd              on weg þanon,
0845 nīða ofercumen,              on nicera mere
0846 fǣge ond geflȳmed              feorhlāstas bær.
0847 Ðǣr wæs on blōde              brim weallende,
0848 atol ȳða geswing              eal gemenged,
0849 hāton heolfre,              heorodrēore wēol;
0850 dēaðfǣge dēog,              siððan drēama lēas
0851 in fenfreoðo              feorh ālegde,
0852 hǣþene sāwle;              þǣr him hel onfēng.
0853 Þanon eft gewiton              ealdgesīðas
0854 swylce geong manig              of gomenwāþe,
0855 fram mere mōdge              mēarum rīdan,
0856 beornas on blancum.              Ðǣr wæs Bēowulfes
0857 mǣrðo mǣned;              monig oft gecwæð,
0858 þætte sūð nē norð              be sǣm twēonum
0859 ofer eormengrund              ōþer nǣnig
0860 under swegles begong              sēlra nǣre
0861 rondhæbbendra,              rīces wyrðra. —
0862 Nē hīe hūru winedrihten              wiht ne lōgon,
0863 glædne Hrōðgār,              ac þæt wæs gōd cyning. —
0864 Hwīlum heaþorōfe              hlēapan lēton,
0865 on geflit faran              fealwe mēaras,
0866 ðǣr him foldwegas              fægere þūhton,
0867 cystum cūðe.              Hwīlum cyninges þegn,
0868 guma gilphlæden,              gidda gemyndig,
0869 sē ðe ealfela              ealdgesegena
0870 worn gemunde,              word ōþer fand
0871 sōðe gebunden;              secg eft ongan
0872 sīð Bēowulfes              snyttrum styrian,
0873 ond on spēd wrecan              spel gerāde,
0874 wordum wrixlan;              wēlhwylc gecwæð,
0875 þæt hē fram Sigemunde[s]              secgan hȳrde
0876 ellendǣdum,              uncūþes fela,
0877 Wælsinges gewin,              wīde sīðas,
0878 þāra þe gumena bearn              gearwe ne wiston,
0879 fǣhðe ond fyrena,              būton Fitela mid hine,
0880 þonne hē swulces hwæt              secgan wolde,
0881 êam his nefan,              swā hīe ā wǣron
0882 æt nīða gehwām              nȳdgesteallan;
0883 hæfdon ealfela              eotena cynnes
0884 sweordum gesǣged.              Sigemunde gesprong
0885 æfter dēaðdæge              dōm unlȳtel,
0886 syþðan wīges heard              wyrm ācwealde,
0887 hordes hyrde;              hē under hārne stān,
0888 æþelinges bearn              āna genēðde
0889 frēcne dǣde,              ne wæs him Fitela mid;
0890 hwæþre him gesǣlde,              ðæt þæt swurd þurhwōd
0891 wrǣtlīcne wyrm,              þæt hit on wealle ætstōd,
0892 dryhtlīc īren;              draca morðre swealt.
0893 Hæfde āglǣca              elne gegongen,
0894 þæt hē bēahhordes              brūcan mōste
0895 selfes dōme;              sǣbāt gehlēod,
0896 bær on bearm scipes              beorhte frætwa,
0897 Wælses eafera;              wyrm hāt gemealt.
0898 Sē wæs wreccena              wīde mǣrost
0899 ofer werþēode,              wīgendra hlēo,
0900 ellendǣdum              — hē þæs ǣr onðāh —,
0901 siððan Heremōdes              hild sweðrode,
0902 eafoð ond ellen.              Hē mid Ēotenum wearð
0903 on fēonda geweald              forð forlācen,
0904 snūde forsended.              Hine sorhwylmas
0905 lemede tō lange;              hē his lēodum wearð,
0906 eallum æþellingum              tō aldorceare;
0907 swylce oft bemearn              ǣrran mǣlum
0908 swīðferhþes sīð              snotor ceorl monig,
0909 sē þe him bealwa tō              bōte gelȳfde,
0910 þæt þæt ðēodnes bearn              geþēon scolde,
0911 fæderæþelum onfōn,              folc gehealdan,
0912 hord ond hlēoburh,              hæleþa rīce,
0913 ēþel Scyldinga.              Hē þǣr eallum wearð,
0914 mǣg Higelāces              manna cynne,
0915 frēondum gefægra;              hine fyren onwōd.
0916 Hwīlum flītende              fealwe strǣte
0917 mēarum mǣton.              Ðā wæs morgenlēoht
0918 scofen ond scynded.              Ēode scealc monig
0919 swīðhicgende              tō sele þām hēan
0920 searowundor sēon;              swylce self cyning
0921 of brȳdbūre,              bēahhorda weard,
0922 tryddode tīrfæst              getrume micle,
0923 cystum gecȳþed,              ond his cwēn mid him
0924 medostigge mæt              mægþa hōse.

XIV

0925 Hrōðgār maþelode              — hē tō healle gēong,
0926 stōd on stapole,              geseah stēapne hrōf
0927 golde fāhne              ond Grendles hond — :
0928 ‘Ðisse ansȳne              Alwealdan þanc
0929 lungre gelimpe!              Fela ic lāþes gebād,
0930 grynna æt Grendle;              ā mæg God wyrcan
0931 wunder æfter wundre,              wuldres Hyrde.
0932 Ðæt wæs ungeāra,              þæt ic ǣnigra mē
0933 wēana ne wēnde              tō wīdan feore
0934 bōte gebīdan,              þonne blōde fāh
0935 hūsa sēlest              heorodrēorig stōd, — 
0936 wēa wīdscofen              witena gehwylcum
0937 ðāra þe ne wēndon,              þæt hīe wīdeferhð
0938 lēoda landgeweorc              lāþum beweredon
0939 scuccum ond scinnum.              Nū scealc hafað
0940 þurh Drihtnes miht              dǣd gefremede,
0941 ðē wē ealle              ǣr ne meahton
0942 snyttrum besyrwan.              Hwæt, þæt secgan mæg
0943 efne swā hwylc mægþa              swā ðone magan cende
0944 æfter gumcynnum,              gyf hēo gȳt lyfað,
0945 þæt hyre Ealdmetod              ēste wǣre
0946 bearngebyrdo.              Nū ic, Bēowulf, þec,
0947 secg betsta,              mē for sunu wylle
0948 frēogan on ferhþe;              heald forð tela
0949 nīwe sibbe.              Ne bið þē [n]ǣnigre gād
0950 worolde wilna,              þē ic geweald hæbbe.
0951 Ful oft ic for lǣssan              lēan teohhode,
0952 hordweorþunge              hnāhran rince,
0953 sǣmran æt sæcce.              Þū þē self hafast
0954 dǣdum gefremed,              þǣt þīn [dōm] lyfað
0955 āwa tō aldre.              Alwalda þec
0956 gōde forgylde,              swā hē nū gȳt dyde!’
0957 Bēowulf maþelode,              bearn Ec[g]þēowes:
0958 ‘Wē þæt ellenweorc              ēstum miclum,
0959 feohtan fremedon,              frēcne genēðdon
0960 eafoð uncūþes.              Ūþe ic swīþor,
0961 þæt ðū hine selfne              gesēon mōste,
0962 fēond on frætewum              fylwērigne!
0963 Ic hine hrædlīce              heardan clammum
0964 on wælbedde              wrīþan þōhte,
0965 þæt hē for mundgripe              mīnum scolde
0966 licgean līfbysig,              būtan his līc swice;
0967 ic hine ne mihte,              þā Metod nolde,
0968 ganges getwǣman,              nō ic him þæs georne ætfealh,
0969 feorhgenīðlan;              wæs tō foremihtig
0970 fēond on fēþe.              Hwæþere hē his folme forlēt
0971 tō līfwraþe              lāst weardian,
0972 earm ond eaxle;              nō þǣr ǣnịge swā þēah
0973 fēasceaft guma              frōfre gebohte;
0974 nō þȳ leng leofað              lāðgetēona
0975 synnum geswenced,              ac hyne sār hafað
0976 in nīdgripe              nearwe befongen,
0977 balwon bendum;              ðǣr ābīdan sceal
0978 maga māne fāh              miclan dōmes,
0979 hū him scīr Metod              scrīfan wille.’
0980 Ðā wæs swīgra secg,              sunu Ec[g]lāfes,
0981 on gylpsprǣce              gūðgeweorca,
0982 siþðan æþelingas              eorles cræfte
0983 ofer hēanne hrōf              hand scēawedon,
0984 fēondes fingras;              foran ǣghwylc wæs,
0985 stīð[r]a nægla gehwylc              stȳle gelīcost,
0986 hǣþẹnes handsporu              hilderinces
0987 egl[u] unhēoru;               ǣghwylc gecwæð,
0988 þæt him heardra nān              hrīnan wolde
0989 īren ǣrgōd,              þæt ðæs āhlǣcan
0990 blōdge beadufolme              onberan wolde.

XV

0991 Ðā wæs hāten hreþe              Heort innanweard
0992 folmum gefrætwod;              fela þǣra wæs,
0993 wera ond wīfa,              þē þæt wīnreced,
0994 gestsele gyredon.              Goldfāg scinon
0995 web æfter wāgum,              wundọrsīona fela
0996 secga gehwylcum              þāra þe on swylc starað.
0997 Wæs þæt beorhte bold              tōbrocen swīðe,
0998 eal inneweard              īrẹnbendum fæst,
0999 heorras tōhlidene;              hrōf āna genæs
1000 ealles ansund,              þē se āglǣca
1001 fyrendǣdum fāg              on flēam gewand,
1002 aldres orwēna.              Nō þæt ȳðe byð
1003 tō beflêonne              — fremme sē þe wille —,
1004 ac gesēcan sceal              sāwlberendra
1005 nȳde genȳdde,              niþða bearna,
1006 grundbūendra              gearwe stōwe,
1007 þǣr his līchoma              legerbedde fæst
1008 swefeþ æfter symle.              Þā wæs sǣl ond mǣl,
1009 þæt tō healle gang              Healfdenes sunu;
1010 wolde self cyning              symbel þicgan.
1011 Ne gefrægen ic þā mǣgþe              māran weorode
1012 ymb hyra sincgyfan              sēl gebǣran.
1013 Bugon þā tō bence              blǣdāgande,
1014 fylle gefǣgon;              fægere geþǣgon
1015 medoful manig              māgas þāra
1016 swīðhicgende              on sele þām hēan,
1017 Hrōðgār ond Hrōþulf.              Heorot innan wæs
1018 frēondum āfylled;              nalles fācenstafas
1019 Þēod-Scyldingas              þenden fremedon. —
1020 Forgeaf þā Bēowulfe              bearn Healfdenes
1021 segen gyldenne              sigores tō lēane,
1022 hroden hildecumbọr,              helm ond byrnan;
1023 mǣre māðþumsweord              manige gesāwon
1024 beforan beorn beran.              Bēowulf geþah
1025 ful on flette;              nō hē þǣre feohgyfte
1026 for sc[ē]oten[d]um              scamigan ðorfte, —
1027 ne gefrægn ic frēondlīcor              fēower mādmas
1028 golde gegyrede              gummanna fela
1029 in ealobence              ōðrum gesellan.
1030 Ymb þæs helmes hrōf              hēafodbeorge
1031 wīrum bewunden              wala ūtan hēold,
1032 þæt him fēla lāf              frēcne ne meahte
1033 scūrheard sceþðan,              þonne scyldfreca
1034 ongēan gramum              gangan scolde.
1035 Heht ðā eorla hlēo              eahta mēaras
1036 fǣtedhlēore              on flet têon,
1037 in under eoderas;              þāra ānum stōd
1038 sadol searwum fāh,              since gewurþad;
1039 þæt wæs hildesetl              hēahcyninges,
1040 ðonne sweorda gelāc              sunu Healfdenes
1041 efnan wolde, —              nǣfre on ōre læg
1042 wīdcūþes wīg,              ðonne walu fēollon.
1043 Ond ðā Bēowulfe              bēga gehwæþres
1044 eodor Ingwina              onweald getēah,
1045 wicga ond wǣpna;              hēt hine wēl brūcan.
1046 Swā manlīce              mǣre þēoden,
1047 hordweard hæleþa              heaþorǣsas geald
1048 mēarum ond mādmum,              swā hȳ nǣfre man lŷhð,
1049 sē þe secgan wile              sōð æfter rihte.

XVI

1050 Ðā gȳt ǣghwylcum              eorla drihten
1051 þāra þe mid Bēowulfe              brimlāde tēah
1052 on þǣre medubence              māþðum gesealde,
1053 yrfelāfe,              ond þone ǣnne heht
1054 golde forgyldan,              þone ðe Grendel ǣr
1055 māne ācwealde,—               swā hē hyra mā wolde,
1056 nefne him wītig God              wyrd forstōde
1057 ond ðæs mannes mōd.              Metod eallum wēold
1058 gumena cynnes,              swā hē nū gīt dêð.
1059 Forþan bið andgit              ǣghwǣr sēlest,
1060 ferhðes foreþanc.              Fela sceal gebīdan
1061 lēofes ond lāþes              sē þe longe hēr
1062 on ðyssum windagum              worolde brūceð!
1063 Þǣr wæs sang ond swēg              samod ætgædere
1064 fore Healfdenes              hildewīsan,
1065 gomenwudu grēted,              gid oft wrecen,
1066 ðonne healgamen              Hrōþgāres scop
1067 æfter medobence              mǣnan scolde,
1068 [be] Finnes eaferum,              ðā hīe se fǣr begeat,
1069 hæleð Healf-Dena,              Hnæf Scyldinga
1070 in Frēswæle              feallan scolde.
1071 Nē hūru Hildeburh              herian þorfte
1072 Ēotena trēowe;              unsynnum wearð
1073 beloren lēofum              æt þām lindplegan
1074 bearnum ond brōðrum;              hīe on gebyrd hruron
1075 gāre wunde;              þæt wæs geōmuru ides!
1076 Nalles hōlinga              Hōces dohtor
1077 meotodsceaft bemearn,              syþðan morgen cōm,
1078 ðā hēo under swegle              gesēon meahte
1079 morþọrbealo māga,              þǣr hē[o] ǣr mǣste hēold
1080 worolde wynne.              Wīg ealle fornam
1081 Finnes þegnas              nemne fēaụm ānum,
1082 þæt hē ne mehte              on þǣm meðẹlstede
1083 wīg Hengeste              wiht gefeohtan,
1084 nē þā wēalāfe              wīge forþringan,
1085 þēodnes ðegne;              ac hig him geþingo budon,
1086 þæt hīe him ōðer flet              eal gerȳmdon,
1087 healle ond hēahsetl,              þæt hīe healfre geweald
1088 wið Ēotena bearn              āgan mōston,
1089 ond æt feohgyftum              Folcwaldan sunu
1090 dōgra gehwylce              Dene weorþode,
1091 Hengestes hēap              hringum wenede
1092 efne swā swīðe              sincgestrēonum
1093 fǣttan goldes,              swā hē Frēsena cyn
1094 on bēorsele              byldan wolde.
1095 Ðā hīe getruwedon              on twā healfa
1096 fæste frioðuwǣre.              Fin Hengeste
1097 elne unflitme              āðum benemde,
1098 þæt hē þā wēalāfe              weotena dōme
1099 ārum hēolde,              þæt ðǣr ǣnig mon
1100 wordum nē worcum              wǣre ne brǣce,
1101 nē þurh inwitsearo              ǣfre gemǣnden,
1102 ðēah hīe hira bēaggyfan              banan folgedon
1103 ðēodenlēase,              þā him swā geþearfod wæs;
1104 gyf þonne Frȳsna hwylc              frēcnan sprǣce
1105 ðæs morþorhetes              myndgiend wǣre, 
1106 þonne hit sweordes ecg              sēðan scolde.   —
1107 Ād wæs geæfned,              ond icge gold
1108 āhæfen of horde.              Here-Scyldinga
1109 betst beadorinca              wæs on bǣl gearu.
1110 Æt þǣm āde wæs              ēþgesȳne
1111 swātfāh syrce,              swȳn eal gylden,
1112 eofer īrenheard,              æþeling manig
1113 wundum āwyrded;              sume on wæle crungon!
1114 Hēt ðā Hildeburh              æt Hnæfes āde
1115 hire selfre sunu              sweoloðe befæstan,
1116 bānfatu bærnan,              ond on bǣl dôn
1117 ēame on eaxle.              Ides gnornode,  
1118 geōmrode giddum.              Gūðrinc āstāh.  
1119 Wand tō wolcnum              wælfȳra mǣst,
1120 hlynode for hlāwe;              hafelan multon,
1121 bengeato burston,              ðonne blōd ætspranc,
1122 lāðbite līces.             KLīg ealle forswealg,
1123 gǣsta gīfrost,              þāra ðe þǣr gūð fornam
1124 bēga folces;              wæs hira blǣd scacen.

XVII

1125 Gewiton him ðā wīgend              wīca neosian  
1126 frēondum befeallen,              Frȳsland gesēon,
1127 hāmas ond hēaburh.              Hengest ðā gȳt
1128 wælfāgne wintẹr              wunode mid Finne
1129 [ea]l unhlitme;              eard gemunde, 
1130 þēah þe ne meahte              on mere drīfan
1131 hringedstefnan,—               holm storme wēol,
1132 won wið winde,              wintẹr ȳþe belēac
1133 īsgebinde,               oþ ðæt ōþer cōm
1134 gēar in geardas,—              swā nū gȳt dêð,
1135 þā ðe syngāles              sēle bewitiað,
1136 wuldọrtorhtan weder.              Ðā wæs winter scacen,
1137 fæger foldan bearm;              fundode wrecca,
1138 gist of geardum;              hē tō gyrnwræce
1139 swīðor þōhte              þonne tō sǣlāde,
1140 gif hē torngemōt              þurhtēon mihte,
1141 þæt hē Ēotena bearn              īrne gemunde.  
1142 Swā hē ne forwyrnde              w[e]orodrǣdende, j
1143 þonne him Hūnlāfing              hildelēoman,
1144 billa sēlest              on bearm dyde;
1145 þæs wǣron mid Ēotenum              ecge cūðe.
1146 Swylce ferhðfrecan              Fin eft begeat
1147 sweordbealo slīðen              æt his selfes hām,
1148 siþðan grimne gripe              Gūðlāf ond Ōslāf
1149 æfter sǣsīðe              sorge mǣndon,
1150 ætwiton wēana dǣl;              ne meahte wǣfre mōd
1151 forhabban in hreþre.              Ðā wæs heal roden
1152 fēonda fēorum,              swilce Fin slægen,
1153 cyning on corþre,              ond sēo cwēn numen.
1154 Scēotend Scyldinga              tō scypon feredon
1155 eal ingesteald              eorðcyninges,
1156 swylce hīe æt Finnes hām              findan meahton
1157 sigla searogimma.              Hīe on sǣlāde
1158 drihtlīce wīf              tō Denum feredon,
1159 lǣddon tō lēodum.              Lēoð wæs āsungen,
1160 glēomannes gyd.              Gamen eft āstāh,
1161 beorhtode bencswēg,              byrelas sealdon
1162 wīn of wundẹrfatum.              Þā cwōm Wealhþēo forð
1163 gān under gyldnum bēage              þǣr þā gōdan twēgen
1164 sǣton suhtergefæderan;              þā gȳt wæs hiera sib ætgædere,
1165 ǣghwylc ōðrum trȳwe.              Swylce þǣr Unferþ þyle  
1166 æt fōtum sæt frēan Scyldinga;              gehwylc hiora his ferhþe trēowde,
1167 þæt hē hæfde mōd micel,              þēah þe hē his māgum nǣre
1168 ārfæst æt ecga gelācum.              Spræc ðā ides Scyldinga:
1169 ‘Onfōh þissum fulle,              frēodrihten mīn,
1170 sinces brytta!              Þū on sǣlum wes,
1171 goldwine gumena,              ond tō Gēatum spræc
1172 mildum wordum,              swā sceal man dôn!
1173 Bēo wið Gēatas glæd,              geofena gemyndig,
1174 nēan ond feorran              þū nū hafast.  
1175 Mē man sægde,              þæt þū ðē for sunu wolde
1176 hereri[n]c habban.              Heorot is gefǣlsod,
1177 bēahsele beorhta;              brūc þenden þū mōte
1178 manigra mēdo,              ond þīnum māgum lǣf
1179 folc ond rīce,              þonne ðū forð scyle,
1180 metodsceaft sêon.              Ic mīnne can
1181 glædne Hrōþulf,              þæt hē þā geogoðe wile
1182 ārum healdan,              gyf þū ǣr þonne hē,
1183 wine Scildinga,              worold oflǣtest;
1184 wēne ic þæt hē mid gōde              gyldan wille
1185 uncran eaferan,              gif hē þæt eal gemon,
1186 hwæt wit tō willan              ond tō worðmyndum
1187 umbọrwesendum ǣr              ārna gefremedon.’
1188 Hwearf þā bī bence,              þǣr hyre byre wǣron,
1189 Hrēðrīc ond Hrōðmund,              ond hæleþa bearn,
1190 giogoð ætgædere;              þǣr se gōda sæt,
1191 Bēowulf Gēata              be þǣm gebrōðrum twǣm.

XVIII

1192 Him wæs ful boren,              ond frēondlaþu
1193 wordum bewægned,              ond wunden gold
1194 ēstum geēawed,              earm[h]rēade twā,  
1195 hrægl ond hringas,              healsbēaga mǣst
1196 þāra þe ic on foldan              gefrægen hæbbe.
1197 Nǣnigne ic under swegle              sēlran hȳrde
1198 hordmāððụm hæleþa,              syþðan Hāma ætwæg  
1199 tō þǣre byrhtan byrig              Brōsinga mene,
1200 sigle ond sincfæt,—               searonīðas flēah
1201 Eormenrīces,              gecēas ēcne rǣd.—
1202 Þone hring hæfde              Higelāc Gēata,
1203 nefa Swertinges              nȳhstan sīðe,
1204 siðþan hē under segne              sinc ealgode,
1205 wælrēaf werede;              hyne wyrd fornam,
1206 syþðan hē for wlenco              wēan āhsode,
1207 fǣhðe tō Frȳsum.              Hē þā frætwe wæg,
1208 eorclanstānas              ofer ȳða ful,
1209 rīce þēoden;              hē under rande gecranc.
1210 Gehwearf þā in Francna fæþm              feorh cyninges,
1211 brēostgewǣdu,              ond se bēah somod;
1212 wyrsan wīgfrecan              wæl rēafedon  
1213 æfter gūðsceare,              Gēata lēode
1214 hrēawīc hēoldon.—              Heal swēge onfēng.
1215 Wealhðēo maþelode,              hēo fore þǣm werede spræc:
1216 ‘Brūc ðisses bēages,              Bēowulf lēofa,
1217 hyse, mid hǣle,              ond þisses hrægles nēot,
1218 þēo[d]gestrēona,              ond geþēoh tela,
1219 cen þec mid cræfte,              ond þyssum cnyhtum wes
1220 lāra līðe!              Ic þē þæs lēan geman.
1221 Hafast þū gefēred              þæt ðē feor ond nēah
1222 ealne wīdeferhþ              weras ehtigað,
1223 efne swā sīde              swā sǣ bebūgeð,
1224 windgeard, weallas.              Wes þenden þū lifige,
1225 æþeling, ēadig!              Ic þē an tela
1226 sincgestrēona.              Bēo þū suna mīnum
1227 dǣdum gedēfe,              drēamhealdende!
1228 Hēr is ǣghwylc eorl              ōþrum getrȳwe,
1229 mōdes milde,              mandrihtne hol[d],
1230 þegnas syndon geþwǣre,              þēod ealgearo,  
1231 druncne dryhtguman              dōð swā ic bidde.’
1232 Ēode þā tō setle.              Þǣr wæs symbla cyst,
1233 druncon wīn weras.              Wyrd ne cūþon,
1234 geōsceaft grimme,              swā hit āgangen wearð
1235 eorla manegum,              syþðan ǣfen cwōm,
1236 ond him Hrōþgār gewāt              tō hofe sīnum,
1237 rīce tō ræste.              Reced weardode
1238 unrīm eorla,              swā hīe oft ǣr dydon.
1239 Bencþelu beredon;              hit geondbrǣded wearð
1240 beddum ond bolstrum.              Bēorscealca sum
1241 fūs ond fǣge              fletræste gebēag.
1242 Setton him tō hēafdon              hilderandas,
1243 bordwudu beorhtan;              þǣr on bence wæs
1244 ofer æþelinge              ȳþgesēne
1245 heaþostēapa helm,              hringed byrne,
1246 þrecwudu þrymlīc.              Wæs þēaw hyra,
1247 þæt hīe oft wǣron              an wīg gearwe, 
1248 gē æt hām gē on herge,              gē gehwæþer þāra
1249 efne swylce mǣla,              swylce hira mandryhtne
1250 þearf gesǣlde;              wæs sēo þēod tilu.

XIX

1251 Sigon þā tō slǣpe.              Sum sāre angeald
1252 ǣfenræste,              swā him ful oft gelamp,
1253 siþðan goldsele              Grendel warode,
1254 unriht æfnde,              oþ þæt ende becwōm,
1255 swylt æfter synnum.              Þæt gesȳne wearþ,
1256 wīdcūþ werum,              þætte wrecend þā gȳt
1257 lifde æfter lāþum,              lange þrāge,
1258 æfter gūðceare;              Grendles mōdor,
1259 ides āglǣcwīf              yrmþe gemunde,
1260 sē þe wæteregesan              wunian scolde,
1261 cealde strēamas,              siþðan Cāin wearð
1262 tō ecgbanan              āngan brēþer,
1263 fæderenmǣge;              hē þā fāg gewāt,
1264 morþre gemearcod              mandrēam flêon,
1265 wēsten warode.              Þanon wōc fela
1266 geōsceaftgāsta;              wæs þǣra Grendel sum,
1267 heorowearh hetelīc,              sē æt Heorote fand
1268 wæccendne wer              wīges bīdan;
1269 þǣr him āglǣca              ætgrǣpe wearð;
1270 hwæþre hē gemunde              mægenes strenge,
1271 gimfæste gife              ðē him God sealde,  
1272 ond him tō Anwaldan              āre gelȳfde,
1273 frōfre ond fultum;              ðȳ hē þone fēond ofercwōm,
1274 gehnǣgde helle gāst.              Þā hē hēan gewāt,
1275 drēame bedǣled              dēaþwīc sêon,
1276 mancynnes fēond.              Ond his mōdor þā gȳt
1277 gīfre ond galgmōd              gegān wolde
1278 sorhfulne sīð,              sunu dēoð wrecan.
1279 Cōm þā tō Heorote,              ðǣr Hring-Dene
1280 geond þæt sæld swǣfun.              Þā ðǣr sōna wearð
1281 edhwyrft eorlum,              siþðan inne fealh
1282 Grendles mōdor.              Wæs se gryre lǣssa
1283 efne swā micle              swā bið mægþa cræft,
1284 wīggryre wīfes              be wǣpnedmen,
1285 þonne heoru bunden,              hamere geþrūen,
1286 sweord swāte fāh              swīn ofer helme
1287 ecgum dyhttig              andweard scireð.
1288 Ðā wæs on healle              heardecg togen
1289 sweord ofer setlum,              sīdrand manig
1290 hafen handa fæst;              helm ne gemunde,
1291 byrnan sīde,              þā hine se brōga angeat.
1292 Hēo wæs on ofste,              wolde ūt þanon,
1293 fēore beorgan,              þā hēo onfunden wæs;
1294 hraðe hēo æþelinga              ānne hæfde
1295 fæste befangen,              þā hēo tō fenne gang.
1296 Sē wæs Hrōþgāre              hæleþa lēofost
1297 on gesīðes hād              be sǣm twēonum,
1298 rīce randwiga,              þone ðe hēo on ræste ābrēat,
1299 blǣdfæstne beorn.              Næs Bēowulf ðǣr,
1300 ac wæs ōþer in              ǣr geteohhod
1301 æfter māþðumgife              mǣrum Gēate.   
1302 Hrēam wearð on Heorote;              hēo under heolfre genam
1303 cūþe folme;              cearu wæs genīwod,
1304 geworden in wīcun.              Ne wæs þæt gewrixle til,
1305 þæt hīe on bā healfa              bicgan scoldon
1306 frēonda fēorum!              Þā wæs frōd cyning,
1307 hār hilderinc              on hrēon mōde
1308 syðþan hē aldorþegn              unlyfigendne,
1309 þone dēorestan              dēadne wisse.
1310 Hraþe wæs tō būre              Bēowulf fetod,
1311 sigorēadig secg.              Samod ǣrdæge
1312 ēode eorla sum,              æþele cempa
1313 self mid gesīðum              þǣr se snotera bād
1314 hwæþer him Alwalda              ǣfre wille
1315 æfter wēaspelle              wyrpe gefremman.
1316 Gang ðā æfter flōre              fyrdwyrðe man
1317 mid his handscale              — healwudu dynede —
1318 þæt hē þone wīsan              wordum nǣgde
1319 frēan Ingwina,              frægn gif him wǣre
1320 æfter nēodlaðu[m]              niht getǣse.

XX

1321 Hrōðgār maþelode,              helm Scyldinga:
1322 ‘Ne frīn þū æfter sǣlum!              Sorh is genīwod
1323 Denigea lēodum.              Dēad is Æschere,
1324 Yrmenlāfes              yldra brōþor,
1325 mīn rūnwita              ond mīn rǣdbora,
1326 eaxlgestealla              ðonne wē on orlege
1327 hafelan weredon,              þonne hniton fēþan,
1328 eoferas cnysedan.              Swy(lc) scolde eorl wesan,
1329 [æþeling] ǣrgōd,              swylc Æschere wæs.
1330 Wearð him on Heorote              tō handbanan
1331 wælgǣst wǣfre;              ic ne wāt hwæder
1332 atol ǣse wlanc              eftsīðas tēah,
1333 fylle gefægnod.              Hēo þā fǣhðe wræc,
1334 þē þū gystran niht              Grendel cwealdest
1335 þurh hǣstne hād              heardum clammum,
1336 forþan hē tō lange              lēode mīne
1337 wanode ond wyrde.              Hē æt wīge gecrang
1338 ealdres scyldig,              ond nū ōþer cwōm
1339 mihtig mānscaða,              wolde hyre mǣg wrecan,
1340 gē feor hafað              fǣhðe gestǣled,
1341 þæs þe þincean mæg              þegne monegum,
1342 sē þe æfter sincgyfan              on sefan grēoteþ, —
1343 hreþerbealo hearde;              nū sēo hand ligeð,
1344 sē þe ēow wēlhwylcra              wilna dohte.
1345 Ic þæt londbūend,              lēode mīne,
1346 selerǣdende              secgan hȳrde
1347 þæt hīe gesāwon              swylce twēgen
1348 micle mearcstapan              mōras healdan,
1349 ellorgǣstas.              Ðǣra ōðer wæs,
1350 þæs þe hīe gewislīcost              gewitan meahton,
1351 idese onlīcnes;              ōðer earmsceapen
1352 on weres wæstmum              wræclāstas træd,
1353 næfne hē wæs māra              þonne ǣnig man ōðer;
1354 þone on geārdagum              Grendel nemdon
1355 foldbūende;              nō hīe fæder cunnon,
1356 hwæþer him ǣnig wæs              ǣr ācenned
1357 dyrnra gāsta.              Hīe dȳgel lond
1358 warigeað wulfhleoþu,              windige næssas,
1359 frēcne fengelād,              ðǣr fyrgenstrēam
1360 under næssa genipu              niþer gewīteð,
1361 flōd under foldan.              Nis þæt feor heonon
1362 mīlgemearces,              þæt se mere standeð;
1363 ofer þǣm hongiað              hrinde bearwas,
1364 wudu wyrtum fæst              wæter oferhelmað.
1365 Þǣr mæg nihta gehwǣm              nīðwundor sēon,
1366 fȳr on flōde.              Nō þæs frōd leofað
1367 gumena bearna              þæt þone grund wite.
1368 Ðēah þe hǣðstapa              hundum geswenced,
1369 heorot hornum trum              holtwudu sēce,
1370 feorran geflȳmed,              ǣr hē feorh seleð,
1371 aldor on ōfre,              ǣr hē in wille,
1372 hafelan [beorgan];              nis þæt hēoru stōw!
1373 Þonon ȳðgeblond              up āstīgeð
1374 won tō wolcnum              þonne wind styreþ
1375 lāð gewidru,              oð þæt lyft ðrysmaþ,
1376 roderas rēotað.              Nū is se rǣd gelang
1377 eft æt þē ānum.              Eard gīt ne const,
1378 frēcne stōwe,              ðǣr þū findan miht
1379 sinnigne secg;              sēc gif þū dyrre!
1380 Ic þē þā fǣhðe              fēo lēanige,
1381 ealdgestrēonum,              swā ic ǣr dyde,
1382 wundnum golde,              gyf þū on weg cymest.’

XXI

1383 Bēowulf maþelode,              bearn Ecgþēowes:
1384 ‘Ne sorga, snotor guma!              Sēlre bið ǣghwǣm,
1385 þæt hē his frēond wrece,              þonne hē fela murne.
1386 Ūre ǣghwylc sceal              ende gebīdan
1387 worolde līfes;              wyrce sē þe mōte
1388 dōmes ǣr dēaþe;              þæt bið drihtguman
1389 unlifgendum              æfter sēlest.
1390 Ārīs, rīces weard,              uton ḥraþe fēran,
1391 Grendles māgan              gang scēawigan.
1392 Ic hit þē gehāte:              nō hē on helm losaþ,
1393 nē on foldan fæþm,              nē on fyrgenholt,
1394 nē on gyfenes grund,              gā þǣr hē wille!
1395 Ðȳs dōgor þū              geþyld hafa
1396 wēana gehwylces,              swā ic þē wēne tō.’
1397 Āhlēop ðā se gomela,              Gode þancode,
1398 mihtigan drihtne,              þæs se man gespræc.
1399 Þā wæs Hrōðgāre              hors gebǣted,
1400 wicg wundenfeax.              Wīsa fengel
1401 geatolīc gende;              gumfēþa stōp
1402 lindhæbbendra.              Lāstas wǣron
1403 æfter waldswaþum              wīde gesȳne,
1404 gang ofer grundas,              [swā] gegnum fōr 
1405 ofer myrcan mōr,              magoþegna bær
1406 þone sēlestan              sāwollēasne
1407 þāra þe mid Hrōðgāre              hām eahtode.
1408 Oferēode þā              æþelinga bearn
1409 stēap stānhliðo,              stīge nearwe,
1410 enge ānpaðas,              uncūð gelād,
1411 neowle næssas,              nicorhūsa fela;
1412 hē fēara sum              beforan gengde
1413 wīsra monna              wong scēawian,
1414 oþ þæt hē fǣringa              fyrgenbēamas
1415 ofer hārne stān              hleonian funde,
1416 wynlēasne wudu;              wæter under stōd
1417 drēorig ond gedrēfed.              Denum eallum wæs,
1418 winum Scyldinga              weorce on mōde
1419 tō geþolianne,              ðegne monegum,
1420 oncȳð eorla gehwǣm,              syðþan Æscheres
1421 on þām holmclife              hafelan mētton.
1422 Flōd blōde wēol              — folc tō sǣgon —,
1423 hātan heolfre.              Horn stundum song
1424 fūslīc f(yrd)lēoð.              Fēþa eal gesæt.
1425 Gesāwon ðā æfter wætere              wyrmcynnes fela,
1426 sellice sǣdracan              sund cunnian,
1427 swylce on næshleoðum              nicras licgean,
1428 ðā on undernmǣl              oft bewitigað
1429 sorhfulne sīð              on seglrāde,
1430 wyrmas ond wildēor.              Hīe on weg hruron
1431 bitere ond gebolgne;              bearhtm (sic! IVS in Kl3 and Kl4!!!) ongēaton,
1432 gūðhorn galan.              Sumne Gēata lēod
1433 of flānbogan              fēores getwǣfde,
1434 ȳðgewinnes,              þæt him on aldre stōd
1435 herestrǣl hearda;              hē on holme wæs
1436 sundes þē sǣnra,              ðē hyne swylt fornam.
1437 Hræþe wearð on ȳðum              mid eofersprēotum
1438 heorohōcyhtum              hearde genearwod,
1439 nīða genǣged,              ond on næs togen,
1440 wundọrlic wǣgbora;              weras scēawedon
1441 gryrelīcne gist.              Gyrede hine Bēowulf
1442 eorlgewǣdum,              nalles for ealdre mearn;
1443 scolde herebyrne              hondum gebrōden,
1444 sīd ond searofāh,              sund cunnian,
1445 sēo ðe bāncofan              beorgan cūþe,
1446 þæt him hildegrāp              hreþre ne mihte,
1447 eorres inwitfeng              aldre gesceþðan;
1448 ac se hwīta helm              hafelan werede,
1449 sē þe meregrundas              mengan scolde,
1450 sēcan sundgebland              since geweorðad,
1451 befongen frēawrāsnum,              swā hine fyrndagum
1452 worhte wǣpna smið,              wundrum tēode,
1453 besette swīnlīcum,              þæt hine syðþan nō
1454 brond ne beadomēcas              bītan ne meahton.
1455 Næs þæt þonne mǣtost              mægenfultuma
1456 þæt him on ðearfe lāh              ðyle Hrōðgāres;
1457 wæs þǣm hæftmēce              Hrunting nama;
1458 þæt wæs ān foran              ealdgestrēona;
1459 ecg wæs īren,              ātẹrtānum fāh,
1460 āhyrded heaþoswāte;              nǣfre hit æt hilde ne swāc
1461 manna ǣngum              þāra þe hit mid mundum bewand,
1462 sē ðe gryresīðas              gegān dorste,
1463 folcstede fāra;              næs þæt forma sīð
1464 þæt hit ellenweorc              æfnan scolde.
1465 Hūru ne gemunde              mago Ecglāfes
1466 eafoþes cræftig,              þæt hē ǣr gespræc
1467 wīne druncen,              þā hē þæs wǣpnes onlāh
1468 sēlran sweordfrecan;              selfa ne dorste
1469 under ȳða gewin              aldre genēþan,
1470 drihtscype drēogan;              þǣr hē dōme forlēas,
1471 ellenmǣrðum.              Ne wæs þǣm ōðrum swā
1472 syðþan hē hine tō gūðe              gegyred hæfde.

XXII

1473 Bēowulf maðelode,              bearn Ecgþēowes:
1474 ‘Geþenc nū, se mǣra              maga Healfdenes,
1475 snottra fengel,              nū ic eom sīðes fūs,
1476 goldwine gumena,              hwæt wit geō sprǣcon,
1477 gif ic æt þearfe              þīnre scolde
1478 aldre linnan,              þæt ðū mē ā wǣre
1479 forðgewitenum              on fæder stǣle.
1480 Wes þū mundbora              mīnum magoþegnum,
1481 hondgesellum,              gif mec hild nime;
1482 swylce þū ðā mādmas              þē þū mē sealdest,  
1483 Hrōðgār lēofa,              Higelāce onsend.
1484 Mæg þonne on þǣm golde ongitan              Gēata dryhten,
1485 gesēon sunu Hrǣdles,              þonne hē on þæt sinc starað,
1486 þæt ic gumcystum              gōdne funde
1487 bēaga bryttan,              brēac þonne mōste.
1488 Ond þū Unferð lǣt              ealde lāfe,
1489 wrǣtlīc wǣgsweord              wīdcūðne man
1490 heardecg habban;              ic mē mid Hruntinge
1491 dōm gewyrce,              oþðe mec dēað nimeð!’
1492 Æfter þǣm wordum              Weder-Gēata lēod
1493 efste mid elne,—              nalas andsware
1494 bīdan wolde;              brimwylm onfēng
1495 hilderince.              Ðā wæs hwīl dæges
1496 ǣr hē þone grundwong              ongytan mehte.
1497 Sōna þæt onfunde              sē ðe flōda begong
1498 heorogīfre behēold              hund missēra,  
1499 grim ond grǣdig,              þæt þǣr gumena sum
1500 ælwihta eard              ufan cunnode.
1501 Grāp þā tōgēanes,              gūðrinc gefēng
1502 atolan clommum;              nō þȳ ǣr in gescōd
1503 hālan līce;              hring ūtan ymbbearh,
1504 þæt hēo þone fyrdhom              ðurhfōn ne mihte,
1505 locene leoðosyrcan              lāþan fingrum.
1506 Bær þā sēo brimwyl[f],              þā hēo tō botme cōm,
1507 hringa þengel              tō hofe sīnum,
1508 swā hē ne mihte              — nō hē þæs mōdig wæs —
1509 wǣpna gewealdan,              ac hine wundra þæs fela
1510 swe[n]cte on sunde,              sǣdēor monig
1511 hildetūxum              heresyrcan bræc,
1512 ēhton āglǣcan.              Ðā se eorl ongeat,
1513 þæt hē [in] nīðsele              nāthwylcum wæs,
1514 þǣr him nǣnig wæter              wihte ne sceþede,
1515 nē him for hrōfsele              hrīnan ne mehte
1516 fǣrgripe flōdes;              fȳrlēoht geseah,
1517 blācne lēoman              beorhte scīnan.
1518 Ongeat þā se gōda              grundwyrgenne,
1519 merewīf mihtig;              mægenrǣs forgeaf
1520 hildebille,              hond sweng ne oftēah,
1521 þæt hire on hafelan              hringmǣl āgōl
1522 grǣdig gūðlēoð.              Ðā se gist onfand,  
1523 þæt se beadolēoma              bītan nolde,
1524 aldre sceþðan,              ac sēo ecg geswāc
1525 ðēodne æt þearfe;              ðolode ǣr fela  
1526 hondgemōta,              helm oft gescær,
1527 fǣges fyrdhrægl;              ðā wæs forma sīð
1528 dēorum mādme,              þæt his dōm ālæg.
1529 Eft wæs anrǣd,              nalas elnes læt,
1530 mǣrða gemyndig              mǣg Hȳlāces:
1531 wearp ðā wundenmǣl              wrǣttum gebunden
1532 yrre ōretta,              þæt hit on eorðan læg,
1533 stīð ond stȳlecg;              strenge getruwode,
1534 mundgripe mægenes.              Swā sceal man dôn
1535 þonne hē æt gūðe              gegān þenceð
1536 longsumne lof;              nā ymb his līf cearað.
1537 Gefēng þā be eaxle              — nalas for fǣhðe mearn —
1538 Gūð-Gēata lēod              Grendles mōdor;
1539 brægd þā beadwe heard,              þā hē gebolgen wæs,
1540 feorhgenīðlan,              þæt hēo on flet gebēah.
1541 Hēo him eft hraþe              andlēan forgeald
1542 grimman grāpum              ond him tōgēanes fēng;
1543 oferwearp þā wērigmōd              wigena strengest,
1544 fēþecempa,              þæt hē on fylle wearð.
1545 Ofsæt þā þone selegyst,              ond hyre seax getēah
1546 brād [ond] brūnecg;              wolde hire bearn wrecan,
1547 āngan eaferan.              Him on eaxle læg
1548 brēostnet brōden;              þæt gebearh fēore
1549 wið ord ond wið ecge,              ingang forstōd.
1550 Hæfde ðā forsīðod              sunu Ecgþēowes
1551 under gynne grund,              Gēata cempa,
1552 nemne him heaðobyrne              helpe gefremede,
1553 herenet hearde,—              ond hālig God
1554 gewēold wīgsigor;              wītig Drihten,
1555 rodera Rǣdend              hit on ryht gescēd
1556 ȳðelīce,              syþðan hē eft āstōd.

XXIII

1557 Geseah ðā on searwum              sigeēadig bil,
1558 ealdsweord eotenisc              ecgum þȳhtig,
1559 wigena weorðmynd;              þæt [wæs] wǣpna cyst, —
1560 būton hit wæs māre              ðonne ǣnig mon ōðer
1561 tō beadulāce              ætberan meahte,
1562 gōd ond geatolīc,              gīganta geweorc.
1563 Hē gefēng þā fetelhilt,              freca Scyldinga
1564 hrēoh ond heorogrim,              hringmǣl gebrægd
1565 aldres orwēna,              yrringa slōh,
1566 þæt hire wið halse              heard grāpode,
1567 bānhringas bræc;              bil eal ðurhwōd
1568 fǣgne flǣschoman;              hēo on flet gecrong;
1569 sweord wæs swātig,              secg weorce gefeh.
1570 Līxte se lēoma,              lēoht inne stōd,
1571 efne swā of hefene              hādre scīneð
1572 rodores candel.              Hē æfter recede wlāt;
1573 hwearf þā be wealle,              wǣpen hafenade  
1574 heard be hiltum              Higelāces ðegn
1575 yrre ond anrǣd.              Næs sēo ecg fracod  
1576 hilderince,              ac hē hraþe wolde
1577 Grendle forgyldan              gūðrǣsa fela
1578 ðāra þe hē geworhte              tō West-Denum
1579 oftor micle              ðonne on ǣnne sīð,
1580 þonne hē Hrōðgāres              heorðgenēatas
1581 slōh on sweofote,              slǣpende frǣt
1582 folces Denigea              fȳftȳne men,
1583 ond ōðer swylc              ūt offerede,
1584 lāðlicu (NB! short i in Kl3 and Kl4) lāc.              Hē him þæs lēan forgeald,
1585 rēþe cempa,              tō ðæs þe hē on ræste geseah 
1586 gūðwērigne              Grendel licgan,
1587 aldorlēasne,              swā him ǣr gescōd
1588 hild æt Heorote.              Hrā wīde sprong,
1589 syþðan hē æfter dēaðe              drepe þrōwade,
1590 heorosweng heardne,              ond hine þā hēafde becearf.
1591 Sōna þæt gesāwon              snottre ceorlas,
1592 þā ðe mid Hrōðgāre              on holm wliton,
1593 þæt wæs ȳðgeblond              eal gemenged,
1594 brim blōde fāh.              Blondenfeaxe,
1595 gomele ymb gōdne              ongeador sprǣcon
1596 þæt hig þæs æðelinges              eft ne wēndon,
1597 þæt hē sigehrēðig              sēcean cōme
1598 mǣrne þēoden;              þā ðæs monige gewearð,
1599 þæt hine sēo brimwylf              ābroten hæfde.
1600 Ðā cōm nōn dæges.              Næs ofgēafon
1601 hwate Scyldingas;              gewāt him hām þonon
1602 goldwine gumena.              Gistas sētan
1603 mōdes sēoce              ond on mere staredon;
1604 wīston ond ne wēndon              þæt hīe heora winedrihten
1605 selfne gesāwon.—              Þā þæt sweord ongan
1606 æfter heaþoswāte              hildegicelum,  
1607 wīgbil wanian;              þæt wæs wundra sum
1608 þæt hit eal gemealt              īse gelīcost,
1609 ðonne forstes bend              Fæder onlǣteð,
1610 onwindeð wǣlrāpas,              sē geweald hafað
1611 sǣla ond mǣla;              þæt is sōð Metod.
1612 Ne nōm hē in þǣm wīcum,              Weder-Gēata lēod,
1613 māðmǣhta mā,              þēh hē þǣr monige geseah,
1614 būton þone hafelan              ond þā hilt somod
1615 since fāge;              sweord ǣr gemealt,
1616 forbarn brōdenmǣl;              wæs þæt blōd tō þæs hāt,
1617 ættren ellorgǣst,              sē þǣr inne swealt.  
1618 Sōna wæs on sunde              sē þe ǣr æt sæcce gebād
1619 wīghryre wrāðra,              wæter up þurhdēaf;
1620 wǣron ȳðgebland              eal gefǣlsod,
1621 ēacne eardas,              þā se ellorgāst
1622 oflēt līfdagas              ond þās lǣnan gesceaft.
1623 Cōm þā tō lande              lidmanna helm
1624 swīðmōd swymman;              sǣlāce gefeah,  
1625 mægenbyrþenne              þāra þe hē him mid hæfde.
1626 Ēodon him þā tōgēanes,              Gode þancodon,
1627 ðrȳðlīc þegna hēap,              þēodnes gefēgon,
1628 þæs þe hī hyne gesundne              gesēon mōston.
1629 Ðā wæs of þǣm hrōran              helm ond byrne
1630 lungre ālȳsed.              Lagu drūsade,
1631 wæter under wolcnum,              wældrēore fāg.
1632 Fērdon forð þonon              fēþelāstum
1633 ferhþum fægne,              foldweg mǣton,
1634 cūþe strǣte;              cyningbalde men
1635 from þǣm holmclife              hafelan bǣron
1636 earfoðlīce              heora ǣghwæþrum
1637 felamōdigra;              fēower scoldon
1638 on þǣm wælstenge              weorcum geferian
1639 tō þǣm goldsele              Grendles hēafod, —
1640 oþ ðæt semninga              tō sele cōmon
1641 frome fyrdhwate              fēowertȳne
1642 Gēata gongan;              gumdryhten mid
1643 modig on gemonge              meodowongas træd.
1644 Ðā cōm in gân              ealdor ðegna,
1645 dǣdcēne mon              dōme gewurþad,
1646 hæle hildedēor,              Hrōðgār grētan.
1647 Þā wæs be feaxe              on flet boren
1648 Grendles hēafod,              þǣr guman druncon,
1649 egeslīc for eorlum              ond þǣre idese mid,
1650 wlitesēon wrǣtlīc;              weras on sāwon.

XXIV

1651 Bēowulf maþelode,              bearn Ecgþēowes:
1652 ‘Hwæt, wē þē þās sǣlāc,              sunu Healfdenes,
1653 lēod Scyldinga,              lustum brōhton
1654 tīres tō tācne,              þē þū hēr tō lōcast.
1655 Ic þæt unsōfte              ealdre gedīgde,
1656 wigge under wætere,              weorc genēþde
1657 earfoðlīce;              ætrihte wæs
1658 gūð getwǣfed,              nymðe mec God scylde.
1659 Ne meahte ic æt hilde              mid Hruntinge
1660 wiht gewyrcan,              þēah þæt wǣpen duge;
1661 ac mē geūðe              ylda Waldend,
1662 þæt ic on wāge geseah              wlitig hangian
1663 ealdsweord ēacen              — oftost wīsode  
1664 winigea lēasum—,              þæt ic ðȳ wǣpne gebrǣd.
1665 Ofslōh ðā æt þǣre sæcce,              þā mē sǣl āgeald,
1666 hūses hyrdas.              Þā þæt hildebil
1667 forbarn brogdenmǣl,              swā þæt blōd gesprang,
1668 hātost heaþoswāta.              Ic þæt hilt þanan
1669 fēondum ætferede;              fyrendǣda wræc,
1670 dēaðcwealm Denigea,              swā hit gedēfe wæs.
1671 Ic hit þē þonne gehāte,              þæt þū on Heorote mōst
1672 sorhlēas swefan              mid þīnra secga gedryht,
1673 ond þegna gehwylc              þīnra lēoda,
1674 duguðe ond iogoþe,              þæt þū him ondrǣdan ne þearft,
1675 þēoden Scyldinga,              on þā healfe,  
1676 aldọrbealu eorlum,              swā þū ǣr dydest.’
1677 Ðā wæs gylden hilt              gamelum rince,
1678 hārum hildfruman              on hand gyfen,
1679 enta ǣrgeweorc;              hit on ǣht gehwearf
1680 æfter dēofla hryre              Denigea frêan,
1681 wundọrsmiþa geweorc;              ond þā þās worold ofgeaf
1682 gromheort guma,              Godes andsaca,
1683 morðres scyldig,              ond his mōdor ēac;
1684 on geweald gehwearf              woroldcyninga
1685 ðǣm sēlestan              be sǣm twēonum
1686 ðāra þe on Scedenigge              sceattas dǣlde.
1687 Hrōðgār maðelode —              hylt scēawode,
1688 ealde lāfe,              on ðǣm wæs ōr writen
1689 fyrngewinnes,              syðþan flōd ofslōh,
1690 gifen gēotende              gīganta cyn,
1691 frēcne gefērdon;              þæt wæs fremde þēod
1692 ēcean Dryhtne;              him þæs endelēan
1693 þurh wæteres wylm              Waldend sealde.
1694 Swā wæs on ðǣm scennum              scīran goldes
1695 þurh rūnstafas              rihte gemearcod,
1696 geseted ond gesǣd,              hwām þæt sweord geworht,
1697 īrena cyst              ǣrest wǣre,
1698 wreoþenhilt ond wyrmfāh.              Ðā se wīsa spræc
1699 sunu Healfdenes              — swīgedon ealle —:
1700 ‘Þæt, lā, mæg secgan              sē þe sōð ond riht
1701 fremeð on folce,              feor eal gemon,
1702 eald ēþelweard,              þæt ðes eorl wǣre
1703 geboren betera!              Blǣd is ārǣred
1704 geond wīdwegas,              wine mīn Bēowulf,
1705 ðīn ofer þēoda gehwylce.              Eal þū hit geþyldum healdest,
1706 mægen mid mōdes snyttrum.              Ic þē sceal mīne gelǣstan
1707 frēode, swā wit furðum sprǣcon.              Ðū scealt tō frōfre weorþan  
1708 eal langtwīdig              lēodum þīnum,
1709 hæleðum tō helpe.              Ne wearð Heremōd swā
1710 eaforum Ecgwelan,              Ār-Scyldingum;
1711 ne gewēox hē him tō willan,              ac tō wælfealle
1712 ond tō dēaðcwalum              Deniga lēodum;
1713 brēat bolgenmōd              bēodgenēatas,
1714 eaxlgesteallan,              oþ þæt hē āna hwearf,
1715 mǣre þēoden              mondrēamum from,
1716 ðēah þe hine mihtig God              mægenes wynnum,
1717 eafeþum stēpte,              ofer ealle men
1718 forð gefremede.              Hwæþere him on ferhþe grēow
1719 brēosthord blōdrēow;              nallas bēagas geaf
1720 Denum æfter dōme;              drēamlēas gebād
1721 þæt hē þæs gewinnes              weorc þrōwade,
1722 lēodbealo longsum.              Ðū þē lǣr be þon,
1723 gumcyste ongit!              Ic þis gid be þē
1724 āwræc wintrum frōd.              Wundor is tō secganne 
1725 hū mihtig God              manna cynne
1726 þurh sīdne sefan              snyttru bryttað,
1727 eard ond eorlscipe;              hē āh ealra geweald.
1728 Hwīlum hē on lufan              lǣteð hworfan
1729 monnes mōdgeþonc              mǣran cynnes,
1730 seleð him on ēþle              eorþan wynne
1731 tō healdanne              hlēoburh wera,
1732 gedēð him swā gewealdẹne              worolde dǣlas,
1733 sīde rīce,              þæt hē his selfa ne mæg
1734 for his unsnyttrum              ende geþencean.
1735 Wunað hē on wiste;              nō hine wiht dweleð  
1736 ādl nē yldo,              nē him inwitsorh
1737 on sefa(n) sweorceð,              nē gesacu ōhwǣr,  
1738 ecghete ēoweð,              ac him eal worold 
1739 wendeð on willan;              hē þæt wyrse ne con —

XXV

1740 oð þæt him on innan              oferhygda dǣl
1741 weaxeð ond wrīdað;              þonne se weard swefeð,   
1742 sāwele hyrde;              bið se slǣp tō fæst,
1743 bisgum gebunden,              bona swīðe nēah,
1744 sē þe of flānbogan              fyrenum scēoteð.
1745 Þonne bið on hreþre              under helm drepen
1746 biteran strǣle              — him bebeorgan ne con —,
1747 wōm wundọrbebodum              wergan gāstes;
1748 þinceð him tō lȳtel              þæt hē lange hēold,
1749 gȳtsað gromhȳdig,              nallas on gylp seleð
1750 fǣtte bēagas,              ond hē þā forðgesceaft
1751 forgyteð ond forgȳmeð,              þæs þe him ǣr God sealde,
1752 wuldres Waldend,              weorðmynda dǣl.
1753 Hit on endestæf              eft gelimpeð
1754 þæt se līchoma              lǣne gedrēoseð,
1755 fǣge gefealleð;              fēhð ōþer tō,
1756 sē þe unmurnlīce              mādmas dǣleþ,
1757 eorles ǣrgestrēon,              egesan ne gȳmeð.
1758 Bebeorh þē ðone bealonīð,              Bēowulf lēofa,
1759 secg betsta,              ond þē þæt sēlre gecēos,  
1760 ēce rǣdas;              oferhȳda ne gȳm,
1761 mǣre cempa!              Nū is þīnes mægnes blǣd
1762 āne hwīle;              eft sōna bið,
1763 þæt þec ādl oððe ecg              eafoþes getwǣfeð,
1764 oððe fȳres feng,              oððe flōdes wylm,
1765 oððe gripe mēces,              oððe gāres fliht,
1766 oððe atol yldo;              oððe ēagena bearhtm
1767 forsiteð ond forsworceð;              semninga bið,
1768 þæt ðec, dryhtguma,              dēað oferswȳðeð.
1769 Swā ic Hring-Dena              hund missera
1770 wēold under wolcnum              ond hig wigge belēac
1771 manigum mǣgþa              geond þysne middangeard,
1772 æscum ond ecgum,              þæt ic mē ǣnigne
1773 under swegles begong              gesacan ne tealde.
1774 Hwæt, mē þæs on ēþle              edwenden cwōm,
1775 gyrn æfter gomene,              seoþðan Grendel wearð,
1776 ealdgewinna,              ingenga mīn;
1777 ic þǣre sōcne              singāles wæg
1778 mōdceare micle.              Þæs sig Metode þanc,
1779 ēcean dryhtne,              þæs ðe ic on aldre gebād
1780 þæt ic on þone hafelan              heorodrēorigne
1781 ofer eald gewin              ēagum starige!
1782 Gā nū tō setle,              symbẹlwynne drēoh
1783 wīggeweorþad;              unc sceal worn fela
1784 māþma gemǣnra              siþðan morgen bið.’
1785 Gēat wæs glædmōd,              gēong sōna tō,
1786 setles nēosan,              swā se snottra heht.
1787 Þā wæs eft swā ǣr              ellenrōfum,
1788 fletsittendum              fægere gereorded
1789 nīowan stefne. —             Nihthelm geswearc
1790 deorc ofer dryhtgumum.              Duguð eal ārās;
1791 wolde blondenfeax              beddes nēosan,
1792 gamela Scylding.              Gēat unigmetes wēl,
1793 rōfne randwigan,              restan lyste;
1794 sōna him seleþegn              sīðes wērgum,
1795 feorrancundum              forð wīsade,
1796 sē for andrysnum              ealle beweotede
1797 þegnes þearfe,              swylce þȳ dōgọre  
1798 heaþolīðende              habban scoldon.
1799 Reste hine þā rūmheort;              reced hlīuade
1800 gēap ond goldfāh;              gæst inne swæf,
1801 oþ þæt hrefn blaca              heofones wynne
1802 blīðheort bodode.              Ðā cōm beorht scacan
1803 [scīma ofer sceadwa];              scaþan ōnetton,  
1804 wǣron æþelingas              eft tō lēodum
1805 fūse tō farenne;              wolde feor þanon
1806 cuma collenferhð,              cēoles nēosan.
1807 Heht þā se hearda              Hrunting beran
1808 sunu Ecglāfes,              heht his sweord niman,
1809 lēoflīc īren;              sægde him þæs lēanes þanc,
1810 cwæð, hē þone gūðwine              gōdne tealde,
1811 wīgcræftigne,              nales wordum lōg
1812 mēces ecge;              þæt wæs mōdig secg. —
1813 Ond þā sīðfrome,              searwum gearwe
1814 wīgend wǣron;              ēode weorð Denum
1815 æþeling tō yppan,              þǣr se ōþer wæs,
1816 hæle hildedēor              Hrōðgār grētte.

XXVI


1817 Bēowulf maþelode,              bearn Ecgþēowes:
1818 ‘Nū wē sǣlīðend              secgan wyllað
1819 feorran cumene,              þæt wē fundiaþ
1820 Higelāc sēcan.              Wǣron hēr tela,
1821 willum bewenede;              þū ūs wēl dohtest.
1822 Gif ic þonne on eorþan              ōwihte mæg
1823 þīnre mōdlufan              māran tilian,
1824 gumena dryhten,              ðonne ic gȳt dyde,
1825 gūðgeweorca,              ic bēo gearo sōna.
1826 Gif ic þæt gefricge              ofer flōda begang,
1827 þæt þec ymbsittend              egesan þȳwað,
1828 swā þec hetende              hwīlum dydon,
1829 ic ðē þūsenda              þegna bringe,
1830 hæleþa tō helpe.              Ic on Higelāce wāt, 
1831 Gēata dryhten,              þēah ðe hē geong sŷ,
1832 folces hyrde,              þæt hē mec fremman wile
1833 wordum ond weorcum,              þæt ic þē wēl herige 
1834 ond þē tō gēoce              gārholt bere,
1835 mægenes fultum,              þǣr ðē bið manna þearf.
1836 Gif him þonne Hrēþrīc              tō hofum Gēata
1837 geþingeð þēodnes bearn,              hē mæg þǣr fela
1838 frēonda findan;              feorcȳþðe bēoð
1839 sēlran gesōhte              þǣm þe him selfa dēah.’
1840 Hrōðgār maþelode              him on andsware:
1841 ‘Þē þā wordcwydas              wigtig drihten
1842 on sefan sende;              ne hȳrde ic snotorlīcor  
1843 on swā geongum feore              guman þingian.
1844 Þū eart mægenes strang,              ond on mōde frōd,
1845 wīs wordcwida!              Wēn ic talige,
1846 gif þæt gegangeð,              þæt ðe gār nymeð,
1847 hild heorugrimme              Hrēþles eaferan,
1848 ādl oþðe īren              ealdor ðīnne,
1849 folces hyrde,              ond þū þīn feorh hafast,
1850 þæt þe Sǣ-Gēatas              sēlran næbben
1851 tō gecēosenne              cyning ǣnigne,
1852 hordweard hæleþa,              gyf þū healdan wylt
1853 māga rīce.              Mē þīn mōdsefa
1854 līcað leng swā wēl,              lēofa Bēowulf.
1855 Hafast þū gefēred              þæt þām folcum sceal,
1856 Gēata lēodum              ond Gār-Denum
1857 sib gemǣne,              ond sacu restan,  
1858 inwitnīþas,              þe hīe ǣr drugon,
1859 wesan, þenden ic wealde              wīdan rīces,
1860 māþmas gemǣne,              manig ōþerne
1861 gōdum gegrēttan              ofer ganotes bæð;   
1862 sceal hringnaca              ofer heafu bringan
1863 lāc ond luftācen.              Ic þā lēode wāt
1864 gē wið fēond gē wið frēond              fæste geworhte,
1865 ǣghwæs untǣle              ealde wīsan.’
1866 Ðā gīt him eorla hlēo              inne gesealde,
1867 mago Healfdenes              māþmas twelfe;
1868 hēt [h]ine mid þǣm lācum              lēode swǣse
1869 sēcean on gesyntum,              snūde eft cuman.  
1870 Gecyste þā               cyning æþelum gōd, 
1871 þēoden Scyldinga              ðegn betstan  
1872 ond be healse genam;              hruron him tēaras
1873 blondenfeaxum.              Him wæs bēga wēn
1874 ealdum infrōdum,              ōþres swīðor,
1875 þæt h[ī]e seoðða(n) [nō]              gesēon mōston,  
1876 mōdige on meþle.              Wæs him se man tō þon lēof,   
1877 þæt hē þone brēostwylm              forberan ne mehte;
1878 ac him on hreþre              hygebendum fæst
1879 æfter dēorum men              dyrne langað
1880 beorn wið blōde.              Him Bēowulf þanan,  
1881 gūðrinc goldwlanc              græsmoldan træd
1882 since hrēmig;              sǣgenga bād
1883 āge[n]dfrêan,              sē þe on ancre rād.
1884 Þā wæs on gange              gifu Hrōðgāres
1885 oft geæhted;              þæt wæs ān cyning
1886 ǣghwæs orleahtre,              oþ þæt hine yldo benam
1887 mægenes wynnum,              sē þe oft manegum scōd.

XXVII

1888 Cwōm þā tō flōde              felamōdigra,
1889 hægstealdra [hēap],              hringnet bǣron,
1890 locene leoðosyrcan.              Landweard onfand
1891 eftsīð eorla,              swā hē ǣr dyde;
1892 nō hē mid hearme              of hlīðes nosan  
1893 gæs(tas) grētte,              ac him tōgēanes rād,
1894 cwæð þæt wilcuman              Wedera lēodum
1895 scaþan scīrhame              tō scipe fōron.
1896 Þā wæs on sande              sǣgēap naca
1897 hladen herewǣdum,              hringedstefna,
1898 mēarum ond māðmum;              mæst hlīfade
1899 ofer Hrōðgāres              hordgestrēonum.
1900 Hē þǣm bātwearde              bunden golde
1901 swurd gesealde,              þæt hē syðþan wæs
1902 on meodubence              māþme þȳ weorþra,
1903 yrfelāfe.              Gewāt him on naca
1904 drēfan dēop wæter,              Dena land ofgeaf.
1905 Þā wæs be mæste              merehrægla sum,
1906 segl sāle fæst;              sundwudu þunede;
1907 nō þǣr wēgflotan              wind ofer ȳðum
1908 sīðes getwǣfde;              sǣgenga fōr,
1909 flēat fāmigheals              forð ofer ȳðe,
1910 bundenstefna              ofer brimstrēamas,
1911 þæt hīe Gēata clifu              ongitan meahton,
1912 cūþe næssas;              cēol up geþrang,
1913 lyftgeswenced,              on lande stōd.
1914 Hreþe wæs æt holme              hȳðweard geara,
1915 sē þe ǣr lange tīd              lēofra manna
1916 fūs æt faroðe              feor wlātode;
1917 sǣlde tō sande              sīdfæþme scip
1918 oncẹrbendum fæst,              þȳ lǣs hym ȳþa ðrym
1919 wudu wynsuman              forwrecan meahte.
1920 Hēt þā up beran              æþelinga gestrēon,
1921 frætwe ond fǣtgold;              næs him feor þanon
1922 tō gesēcanne              sinces bryttan,
1923 Higelāc Hrēþling,              þǣr æt hām wunað
1924 selfa mid gesīðum              sǣwealle nēah.
1925 Bold wæs betlīc,              bregorōf cyning,
1926 hēa[h on] healle,              Hygd swīðe geong,
1927 wīs wēlþungen,              þēah ðe wintra lȳt
1928 under burhlocan              gebiden hæbbe,
1929 Hæreþes dohtor;              næs hīo hnāh swā þēah,
1930 nē tō gnēað gifa              Gēata lēodum,
1931 māþmgestrēona.              Mōdþrȳðo wæg,
1932 fremu folces cwēn,              firen’ ondrysne;
1933 nǣnig þæt dorste              dēor genēþan
1934 swǣsra gesīða,              nefne sinfrêa,
1935 þæt hire an dæges              ēagum starede;
1936 ac him wælbende              weotode tealde
1937 handgewriþene;              hraþe seoþðan wæs
1938 æfter mundgripe              mēce geþinged,
1939 þæt hit sceādenmǣl              scȳran mōste,
1940 cwealmbealu cȳðan.              Ne bið swylc cwēnlīc þēaw
1941 idese tō efnanne,              þēah ðe hīo ǣnlicu sȳ,  
1942 þætte freoðuwebbe              fēores onsǣce
1943 æfter ligetorne              lēofne mannan.
1944 Hūru þæt onhōhsnod[e]              Hemminges mǣg:
1945 ealodrincende              ōðer sǣdan,
1946 þæt hīo lēodbealewa              lǣs gefremede, 
1947 inwitnīða,              syððan ǣrest wearð  
1948 gyfen goldhroden              geongum cempan,
1949 æðelum dīore,              syððan hīo Offan flet
1950 ofer fealone flōd              be fæder lāre
1951 sīðe gesōhte;              ðǣr hīo syððan well
1952 in gumstōle,              gōde mǣre,
1953 līfgesceafta              lifigende brēac,
1954 hīold hēahlufan              wið hæleþa brego,
1955 ealles moncynnes              mīne gefrǣge
1956 þone sēlestan              bī sǣm twēonum,
1957 eormencynnes;              forðām Offa wæs
1958 geofum ond gūðum,              gārcēne man,
1959 wīde geweorðod,              wīsdōme hēold
1960 ēðel sīnne; —             þonon Ēomēr wōc
1961 hæleðum tō helpe,              Hem[m]inges mǣg,
1962 nefa Gārmundes,              nīða cræftig.

XXVIII

1963 Gewāt him ðā se hearda              mid his hondscole
1964 sylf æfter sande              sǣwong tredan,
1965 wīde waroðas.              Woruldcandel scān,
1966 sigel sūðan fūs.              Hī sīð drugon,
1967 elne geēodon,              tō ðæs ðe eorla hlēo,
1968 bonan Ongenþēoẹs              burgum in innan,
1969 geongne gūðcyning              gōdne gefrūnon
1970 hringas dǣlan.              Higelāce wæs
1971 sīð Bēowulfes              snūde gecȳðed,
1972 þæt ðǣr on worðig              wīgendra hlēo,
1973 lindgestealla              lifigende cwōm,
1974 heaðolāces hāl              tō hofe gongan.
1975 Hraðe wæs gerȳmed,              swā se rīca bebēad,
1976 fēðegestum              flet innanweard.
1977 Gesæt þā wið sylfne              sē ðā sæcce genæs,
1978 mǣg wið mǣge,              syððan mandryhten
1979 þurh hlēoðorcwyde              holdne gegrētte,  
1980 mēaglum wordum.              Meoduscencum hwearf
1981 geond þæt healręced              Hæreðes dohtor,  
1982 lufode ðā lēode,              līðwǣge bær
1983 hæleðum tō handa.              Higelāc ongan
1984 sīnne geseldan              in sele þām hēan
1985 fægre fricgcean,              hyne fyrwet bræc,
1986 hwylce Sǣ-Gēata              sīðas wǣron:
1987 ‘Hū lomp ēow on lāde,              lēofa Bīowulf,
1988 þā ðū fǣringa              feorr gehogodest
1989 sæcce sēcean              ofer sealt wæter,
1990 hilde tō Hiorote?              Ac ðū Hrōðgāre
1991 wīdcūðne wēan              wihte gebēttest,
1992 mǣrum ðēodne?              Ic ðæs mōdceare
1993 sorhwylmum sēað,              sīðe ne truwode
1994 lēofes mannes;              ic ðē lange bæd
1995 þæt ðū þone wælgǣst              wihte ne grētte,
1996 lēte Sūð-Dene              sylfe geweorðan
1997 gūðe wið Grendel.              Gode ic þanc secge, 
1998 þæs ðe ic ðē gesundne              gesēon mōste.’
1999 Bīowulf maðelode,              bearn Ecgðīoes:
2000 ‘Þæt is undyrne,              dryhten Higelāc,  
2001 (micel) gemēting              monegum fīra,  
2002 hwylc (orleg)hwīl              uncer Grendles  
2003 wearð on ðām wange,              þǣr hē worna fela
2004 Sige-Scyldingum              sorge gefremede,
2005 yrmðe tō aldre;              ic ðæt eall gewræc,
2006 swā begylpan [ne] þearf              Grendeles māga
2007 (ǣnig) ofer eorðan              ūhthlem þone, 
2008 sē ðe lengest leofað              lāðan cynnes,  
2009 f(ācne) bifongen. —             Ic ðǣr furðum cwōm  
2010 tō ðām hringsele              Hrōðgār grētan;
2011 sōna mē se mǣra              mago Healfdenes,
2012 syððan hē mōdsefan              mīnne cūðe,
2013 wið his sylfes sunu              setl getǣhte.
2014 Weorod wæs on wynne;              ne seah ic wīdan feorh
2015 under heofones hwealf              healsittendra
2016 medudrēam māran.              Hwīlum mǣru cwēn,
2017 friðusibb folca              flet eall geondhwearf,
2018 bǣdde byre geonge;              oft hīo bēahwriðan
2019 secge (sealde),              ǣr hīe tō setle gēong.
2020 Hwīlum for (d)uguðe              dohtor Hrōðgāres
2021 eorlum on ende              ealuwǣge bær,
2022 þā ic Frēaware              fletsittende
2023 nemnan hȳrde,              þǣr hīo (næ)gled sinc
2024 hæleðum sealde.              Sīo gehāten (is),
2025 geong goldhroden,              gladum suna Frōdan;
2026 (h)afað þæs geworden              wine Scyldinga,
2027 rīces hyrde,              ond þæt rǣd talað,
2028 þæt hē mid ðȳ wīfe              wælfǣhða dǣl,
2029 sæcca gesette.              Oft seldan hwǣr
2030 æfter lēodhryre              lȳtle hwīle
2031 bongār būgeð,              þēah sēo brȳd duge!
2032 Mæg þæs þonne ofþyncan              ðēodne Heaðo-Beardna  
2033 ond þegna gehwām              þāra lēoda,
2034 þonne hē mid fǣmnan              on flett gæ̂ð,
2035 dryhtbearn Dena,              duguða biwenede;
2036 on him gladiað              gomelra lāfe,
2037 heard ond hringmǣl              Heaða-Bear[d]na gestrēon,
2038 þenden hīe ðām wǣpnum              wealdan mōston, —

[XXIX-XXX]

2039 oð ðæt hīe forlǣddan              tō ðām lindplegan
2040 swǣse gesīðas              ond hyra sylfra feorh.
2041 Þonne cwið æt bēore              sē ðe bēah gesyhð,
2042 eald æscwiga,              sē ðe eall gem(an), 
2043 gārcwealm gumena              — him bið grim sefa — 
2044 onginneð geōmormōd              geong(um) cempan
2045 þurh hreðra gehygd              higes cunnian,
2046 wīgbealu weccean,              ond þæt word ācwyð:
2047 “Meaht ðū, mīn wine,              mēce gecnāwan,
2048 þone þīn fæder              tō gefeohte bær
2049 under heregrīman              hindeman sīðe,
2050 dȳre īren,              þǣr hyne Dene slōgon,
2051 wēoldon wælstōwe,              syððan Wiðergyld læg,
2052 æfter hæleþa hryre,              hwate Scyldungas?
2053 Nū hēr þāra banena              byre nāthwylces
2054 frætwum hrēmig              on flet gæ̂ð,
2055 morðres gylpeð,              ond þone māðþum byreð,
2056 þone þe ðū mid rihte              rǣdan sceoldest.”
2057 Manað swā ond myndgað              mǣla gehwylce
2058 sārum wordum,              oð ðæt sǣl cymeð,
2059 þæt se fǣmnan þegn              fore fæder dǣdum
2060 æfter billes bite              blōdfāg swefeð,
2061 ealdres scyldig;              him se ōðer þonan
2062 losað (li)figende,              con him land geare.
2063 Þonne bīoð (āb)rocene              on bā healfe
2064 āðsweord eorla;              (syð)ðan Ingelde
2065 weallað wælnīðas,              ond him wīflufan
2066 æfter cearwælmum              cōlran weorðað.
2067 Þȳ ic Heaðo-Bear[d]na              hyldo ne telge,
2068 dryhtsibbe dǣl              Denum unfǣcne,
2069 frēondscipe fæstne.              Ic sceal forð sprecan
2070 gēn ymbe Grendel,              þæt ðū geare cunne,
2071 sinces brytta,              tō hwan syððan wearð
2072 hondrǣs hæleða.              Syððan heofones gim
2073 glād ofer grundas,              gǣst yrre cwōm,
2074 eatol ǣfengrom              ūser nēosan,
2075 ðǣr wē gesunde              sæl weardodon.
2076 Þǣr wæs Hondsciô              hild onsǣge, 
2077 feorhbealu fǣgum;              hē fyrmest læg,
2078 gyrded cempa;              him Grendel wearð,
2079 mǣrum maguþegne              tō mūðbonan,
2080 lēofes mannes              līc eall forswealg.
2081 Nō ðȳ ǣr ūt ðā gēn              īdelhende
2082 bona blōdigtōð,              bealewa gemyndig,
2083 of ðām goldsele              gongan wolde;
2084 ac hē mægnes rōf              mīn costode,
2085 grāpode gearofolm.              Glōf hangode
2086 sīd ond syllīc,              searobendum fæst;
2087 sīo wæs orðoncum              eall gegyrwed
2088 dēofles cræftum              ond dracan fellum.
2089 Hē mec þǣr on innan              unsynnigne,
2090 dīor dǣdfruma              gedōn wolde
2091 manigra sumne;              hyt ne mihte swā,
2092 syððan ic on yrre              uppriht āstōd.  
2093 Tō lang ys tō reccenne              hū i(c ð)ām lēodsceaðan  
2094 yfla gehwylces              ondlēan forgeald;
2095 þǣr ic, þēoden mīn,              þīne lēode
2096 weorðode weorcum.              Hē on weg losade,
2097 lȳtle hwīle              līfwynna br(ēa)c;  
2098 hwæþre him sīo swīðre              swaðe weardade
2099 hand on Hiorte,              ond hē hēan ðonan,
2100 mōdes geōmor              meregrund gefēoll.
2101 Mē þone wælrǣs              wine Scildunga
2102 fǣttan golde              fela lēanode,
2103 manegum māðmum,              syððan mergen cōm,
2104 ond wē tō symble              geseten hæfdon.
2105 Þǣr wæs gidd ond glēo;              gomela Scilding,
2106 felafricgende              feorran rehte;
2107 hwīlum hildedēor              hearpan wynne,
2108 gomenwudu grētte,              hwīlum gyd āwræc
2109 sōð ond sārlīc,              hwīlum syllīc spell
2110 rehte æfter rihte              rūmheort cyning;
2111 hwīlum eft ongan              eldo gebunden,
2112 gomel gūðwiga              gioguðe cwīðan,
2113 hildestrengo;              hreðer inne wēoll, 
2114 þonne hē wintrum frōd              worn gemunde.
2115 Swā wē þǣr inne              andlangne dæg
2116 nīode nāman,              oð ðæt niht becwōm
2117 ōðer tō yldum.              Þā wæs eft hraðe
2118 gearo gyrnwræce              Grendeles mōdor,
2119 sīðode sorhfull;              sunu dēað fornam,
2120 wīghete Wedra.              Wīf unhȳre
2121 hyre bearn gewræc,              beorn ācwealde
2122 ellenlīce;              þǣr wæs Æschere,
2123 frōdan fyrnwitan              feorh ūðgenge.
2124 Nōðer hȳ hine ne mōston,              syððan mergen cwōm,
2125 dēaðwērigne              Denia lēode
2126 bronde forbærnan,              nē on bę̄l hladan,  
2127 lēofne mannan;              hīo þæt līc ætbær
2128 fēondes fæð(mum              un)der firgenstrēam.
2129 Þæt wæs Hrōðgāre              hrēowa tornost
2130 þāra þe lēodfruman              lange begēate.
2131 Þā se ðēoden mec              ðīne līfe
2132 healsode hrēohmōd,              þæt ic on holma geþring
2133 eorlscipe efnde,              ealdre genēðde,
2134 mǣrðo fremede;              hē mē mēde gehēt.
2135 Ic ðā ðæs wælmes,              þē is wīde cūð,
2136 grimne gryrelīcne              grundhyrde fond;
2137 þǣr unc hwīle wæs              hand gemǣne;
2138 holm heolfre wēoll,              ond ic hēafde becearf
2139 in ðām [gūð]sele              Grendeles mōdor
2140 ēacnum ecgum;              unsōfte þonan
2141 feorh oðferede;              næs ic fǣge þā gȳt;
2142 ac mē eorla hlēo              eft gesealde
2143 māðma menigeo,              maga Healfdenes.

XXXI

2144 Swā se ðēodkyning           þēawum lyfde;  
2145 nealles ic ðām lēanum              forloren hæfde,
2146 mægnes mēde,              ac hē mē (māðma)s geaf,
2147 sunu Healfdenes              on (mīn)ne sylfes dōm;
2148 ðā ic ðē, beorncyning,              bringan wylle,
2149 ēstum geȳwan.              Gēn is eall æt ðē
2150 lissa gelong;              ic lȳt hafo
2151 hēafodmāga              nefne, Hygelāc, ðec.’  
2152 Hēt ðā in beran              eafor hēafodsegn, 
2153 heaðostēapne helm,              hāre byrnan,
2154 gūðsweord geatolīc,              gyd æfter wræc:
2155 ‘Mē ðis hildesceorp              Hrōðgār sealde,
2156 snotra fengel;              sume worde hēt,
2157 þæt ic his ǣrest ðē              ēst gesægde:
2158 cwæð þæt hyt hæfde              Hiorogār cyning,
2159 lēod Scyldunga              lange hwīle;
2160 nō ðȳ ǣr suna sīnum              syllan wolde,
2161 hwatum Heorowearde,              þēah hē him hold wǣre,
2162 brēostgewǣdu.              Brūc ealles well!’
2163 Hȳrde ic þæt þām frætwum              fēower mēaras
2164 lungre, gelīce              lāst weardode,
2165 æppelfealuwe;              hē him ēst getēah  gg
2166 mēara ond māðma. —             Swā sceal mǣg dôn,
2167 nealles inwitnet              ōðrum bregdon
2168 dyrnum cræfte,              dēað rēn(ian)
2169 hondgesteallan.              Hygelāce wæs
2170 nīða heardum              nefa swȳðe hold,
2171 ond gehwæðer ōðrum              hrōþra gemyndig. —
2172 Hȳrde ic þæt hē ðone healsbēah              Hygde gesealde,
2173 wrǣtlicne wundụrmāððum,              ðone þe him Wealhðēo geaf,
2174 ðēod(nes) dohtor,              þrīo wicg somod
2175 swancor ond sadolbeorht;              hyre syððan wæs
2176 æfter bēahðege              br[ē]ost geweorðod.
2177 Swā bealdode              bearn Ecgðēowes,  
2178 guma gūðum cūð,              gōdum dǣdum,  
2179 drēah æfter dōme;              nealles druncne slōg
2180 heorðgenēatas;              næs him hrēoh sefa,
2181 ac hē mancynnes              mǣste cræfte
2182 ginfæstan gife,              þē him God sealde,
2183 hēold hildedēor.              Hēan wæs lange,
2184 swā hyne Gēata bearn              gōdne ne tealdon,
2185 nē hyne on medobence              micles wyrðne
2186 drihten Wedera              gedōn wolde;
2187 swȳðe (wēn)don              þæt hē slēac wǣre,
2188 æðeling unfrom.              Edwenden cwōm
2189 tīrēadịgum menn              torna gehwylces. —
2190 Hēt ðā eorla hlēo              in gefetian,
2191 heaðorōf cyning              Hrēðles lāfe
2192 golde gegyrede;              næs mid Gēatum ðā
2193 sincmāðþụm sēlra              on sweordes hād;
2194 þæt hē on Bīowulfes              bearm ālegde,
2195 ond him gesealde              seofan þūsendo,
2196 bold ond bregostōl.              Him wæs bām samod
2197 on ðām lēodscipe              lond gecynde,
2198 eard ēðelriht,              ōðrum swīðor
2199 sīde rīce              þām ðǣr sēlra wæs. (Klæber 3 adds a blank line after this)

2200 Eft þæt geīode              ufaran dōgrum
2201 hildehlæmmum,              syððan Hygelāc læg,
2202 ond Hear[dr]ēde              hildemēceas
2203 under bordhrēoðan              tō bonan wurdon,
2204 ðā hyne gesōhtan              on sigeþēode
2205 hearde hildfrecan,              Heaðo-Scilfingas, 
2206 nīða genǣgdan              nefan Hererīces — :
2207 syððan Bēowulfe              brāde rīce
2208 on hand gehwearf;              hē gehēold tela
2209 fīftig wintra              — wæs ðā frōd cyning,
2210 eald ēþelweard —,              oð ðæt ān ongan
2211 deorcum nihtum              draca rīcs[i]an,
2212 sē ðe on hēa(ụm) h(ǣþ)e              hord beweotode, 
2213 stānbeorh stēapne;              stīg under læg  
2214 eldum uncūð.              Þǣr on innan gīong
2215 nið[ð]a nāthwylc,              (sē ðe nē)h gefe(al)g  
2216 hǣðnum horde;              hond (wǣge nam)  
2217 (sīd,) since fāh;              nē hē þæt syððan (bemāð),
2218 þ(ēah) ð(e hē) slǣpende              besyre(d wur)de
2219 þēofes cræfte;              þæt sīe ðīod (onfand),
2220 b(ig)folc beorna,              þæt hē gebolge(n) wæs.  gg

XXXII

2221 Nealles mid gewealdum              wyrmhord ābræc,  
2222 sylfes willum,              sē ðe him sāre gesceōd,
2223 ac for þrēanēdlan              þ(ēow) nāthwylces
2224 hæleða bearna              heteswengeas flēah,
2225 (ærnes) þearfa,              ond ðǣr inne fealh,   
2226 secg synbysig.              Sōna †mwatide,  
2227 þæt : : : : : ðām gyst(e              gryre)brōga stōd; 
2228 hwæðre (earm)sceapen              (ealdre nēþd)e,
2229 [NB! line 2229 has been eliminated by editors of Klæber 4 in order to keep the Klæber 3 numbering intact, so Klæber 4 has line 2228 followed directly by line 2030 – this is a feature, not a bug; the text of Klæber 3 has more lines but in fact has dots there that signify illegible sections, which were, with some reliability, read by Kevin Kiernan; read characters here are what Kiernan read in this spot; Klæber 3 has 2229 mostly empty, but the last word is sceapen, but that is part of the dittograph that Kiernan discovered]
2230 forh(t on ferhðe)              (þā hyne) se fǣr begeat,
2231 sincfæt (sōhte).              Þǣr wæs swylcra fela
2232 in ðām eorð(hū)se              ǣrgestrēona, 
2233 swā hȳ on geārdagum              gumena nāthwylc,
2234 eormenlāfe              æþelan cynnes,
2235 þanchycgende              þǣr gehȳdde,
2236 dēore māðmas.              Ealle hīe dēað fornam
2237 ǣrran mǣlum,              ond sē ān ðā gēn
2238 lēoda duguðe,              sē ðǣr lengest hwearf,
2239 weard winegeōmor,              wēnde þæs ylcan, 
2240 þæt hē lȳtel fæc              longgestrēona
2241 brūcan mōste.              Beorh eallgearo  
2242 wunode on wonge              wæterȳðum nēah,
2243 nīwe be næsse,              nearocræftum fæst;
2244 þǣr on innan bær              eorlgestrēona
2245 hringa hyrde              hordwyrðne dǣl,
2246 fǣttan goldes,              fēa worda cwæð:
2247 ‘Heald þū nū, hrūse,              nū hæleð ne mōstan,
2248 eorla ǣhte!              Hwæt, hyt ǣr on ðē
2249 gōde begēaton;              gūðdēað fornam,
2250 feorhbealo frēcne              fȳra gehwylcne
2251 lēoda mīnra,              þāra ðe þis [līf] ofgeaf;  
2252 gesāwon seledrēam.              Nāh, hwā sweord wege 
2253 oððe fe(o)r(mie)              fǣted wǣge, 
2254 dryncfæt dēore;              dug(uð) ellor s[c]eōc.
2255 Sceal se hearda helm              (hyr)stedgolde,
2256 fǣtum befeallen;              feormynd swefað,
2257 þā ðe beadogrīman              bȳwan sceoldon;
2258 gē swylce sēo herepād,              sīo æt hilde gebād
2259 ofer borda gebræc              bite īrena,
2260 brosnað æfter beorne.              Ne mæg byrnan hring
2261 æfter wīgfruman              wīde fēran,
2262 hæleðum be healfe.              Næs hearpan wyn,
2263 gomen glēobēames,              nē gōd hafoc
2264 geond sæl swingeð,              nē se swifta mearh
2265 burhstede bēateð.              Bealocwealm hafað
2266 fela feorhcynna              forð onsended!’
2267 Swā giōmormōd              giohðo mǣnde
2268 ān æfter eallum,              unblīðe hwear(f)
2269 dæges ond nihtes,              oð ðæt dēaðes wylm
2270 hrān æt heortan.              Hordwynne fond
2271 eald ūhtsceaða              opene standan,
2272 sē ðe byrnende              biorgas sēceð,
2273 nacod nīðdraca,              nihtes flēogeð
2274 fȳre befangen;              hyne foldbūend
2275 (swīðe ondrǣ)da(ð).              Hē gesēcean sceall
2276 (ho)r(d on) hrūsan,              þǣr hē hǣðen gold 
2277 warað wintrum frōd;              ne byð him wihte ðȳ sēl.
2278 Swā se ðēodsceaða              þrēo hund wintra
2279 hēold on hrūsan              hordærna sum
2280 ēacencræftig,              oð ðæt hyne ān ābealch
2281 mon on mōde;              mandryhtne bær
2282 fǣted wǣge,              frioðowǣre bæd
2283 hlāford sīnne.              Ðā wæs hord rāsod,
2284 onboren bēaga hord,              bēne getīðad
2285 fēasceaftum men;              frēa scēawode
2286 fīra fyrngeweorc              forman sīðe. —
2287 Þā se wyrm onwōc,              wrōht wæs genīwad;
2288 stonc ðā æfter stāne,              stearcheort onfand
2289 fēondes fōtlāst;              hē tō forð gestōp
2290 dyrnan cræfte              dracan hēafde nēah.
2291 Swā mæg unfǣge              ēaðe gedīgan
2292 wēan ond wrǣcsīð,              sē ðe Waldendes
2293 hyldo gehealdeþ.              Hordweard sōhte
2294 georne æfter grunde,              wolde guman findan,
2295 þone þe him on sweofote              sāre getēode;
2296 hāt ond hrēohmōd              hlǣw oft ymbehwearf
2297 ealne ūtanweardne;              nē ðǣr ǣnig mon
2298 on þǣre wēstenne, —              hwæðre wīges gefeh, 
2299 bea(du)[we] weorces;              hwīlum on beorh æthwearf,
2300 sincfæt sōhte;              hē þæt sōna onfand,
2301 ðæt hæfde gumena sum              goldes gefandod,
2302 hēahgestrēona.              Hordweard onbād
2303 earfoðlīce,              oð ðæt ǣfen cwōm;
2304 wæs ðā gebolgen              beorges hyrde,
2305 wolde se lāða              līge forgyldan
2306 drincfæt dȳre.              Þā wæs dæg sceacen
2307 wyrme on willan;              nō on wealle læ[n]g
2308 bīdan wolde,              ac mid bǣle fōr,
2309 fȳre gefȳsed.              Wæs se fruma egeslīc
2310 lēodum on lande,              swā hyt lungre wearð
2311 on hyra sincgifan              sāre geendod.

XXXIII

2312 Ðā se gæst ongan              glēdum spīwan,
2313 beorht hofu bærnan, —              brynelēoma stōd
2314 eldum on andan;              nō ðǣr āht cwices
2315 lāð lyftfloga              lǣfan wolde.
2316 Wæs þæs wyrmes wīg              wīde gesȳne,
2317 nearofāges nīð              nēan ond feorran,
2318 hū se gūðsceaða              Gēata lēode
2319 hatode ond hȳnde;              hord eft gescēat,
2320 dryhtsele dyrnne,              ǣr dæges hwīle.
2321 Hæfde landwara              līge befangen,
2322 bǣle ond bronde;              beorges getruwode,
2323 wīges ond wealles;              him sēo wēn gelēah.
2324 Þā wæs Bīowulfe              brōga gecȳðed
2325 snūde tō sōðe,              þæt his sylfes hām,
2326 bolda sēlest,              brynewylmum mealt,
2327 gifstōl Gēata.              Þæt ðām gōdan wæs
2328 hrēow on hreðre,              hygesorga mǣst;
2329 wēnde se wīsa              þæt hē Wealdende
2330 ofer ealde riht,              ēcean Dryhtne
2331 bitre gebulge;              brēost innan wēoll
2332 þēostrum geþoncum,              swā him geþȳwe ne wæs.
2333 Hæfde līgdraca              lēoda fæsten,
2334 ēalond ūtan,              eorðweard ðone
2335 glēdum forgrunden;              him ðæs gūðkyning,
2336 Wedera þīoden              wræce leornode.
2337 Heht him þā gewyrcean              wīgendra hlēo
2338 eallīrenne,              eorla dryhten, 
2339 wīgbord wrǣtlīc;              wisse hē gearwe
2340 þæt him holtwudu              he(lpan) ne meahte,
2341 lind wið līge.              Sceolde lǣndaga, 
2342 æþeling ǣrgōd              ende gebīdan,
2343 worulde līfes,              ond se wyrm somod,
2344 þēah ðe hordwelan              hēolde lange.
2345 Oferhogode ðā              hringa fengel,
2346 þæt hē þone wīdflogan              weorode gesōhte,
2347 sīdan herge;              nō hē him þā sæcce ondrēd,
2348 nē him þæs wyrmes wīg              for wiht dyde,
2349 eafoð ond ellen,              forðon hē ǣr fela
2350 nearo nēðende              nīða gedīgde,
2351 hildehlemma,              syððan hē Hrōðgāres,
2352 sigorēadig secg,              sele fǣlsode,
2353 ond æt gūðe forgrāp              Grendeles mǣgum
2354 lāðan cynnes.              Nō þæt lǣsest wæs
2355 hondgemōt[a]              þǣr mon Hygelāc slōh,
2356 syððan Gēata cyning              gūðe rǣsum,
2357 frēawine folca              Frēslondum on,
2358 Hrēðles eafora              hiorodryncum swealt,
2359 bille gebēaten.              Þonan Bīowulf cōm
2360 sylfes cræfte,              sundnytte drēah;
2361 hæfde him on earme              (āna) þrītig 
2362 hildegeatwa,              þā hē tō holme (st)āg. 
2363 Nealles Hetware              hrēmge þorf(t)on
2364 fēðewīges,              þē him foran ongēan
2365 linde bǣron;              lȳt eft becwōm
2366 fram þām hildfrecan              hāmes nīosan!
2367 Oferswam ðā sioleða bigong              sunu Ecgðēowes,
2368 earm ānhaga              eft tō lēodum;
2369 þǣr him Hygd gebēad              hord ond rīce,
2370 bēagas ond bregostōl;              bearne ne truwode,
2371 þæt hē wið ælfylcum              ēþelstōlas
2372 healdan cūðe,              ðā wæs Hygelāc dēad.
2373 Nō ðȳ ǣr fēasceafte              findan meahton
2374 æt ðām æðelinge              ǣnige ðinga,
2375 þæt hē Heardrēde              hlāford wǣre,
2376 oððe þone cynedōm              cīosan wolde;
2377 hwæðre hē hine on folce              frēondlārum hēold, 
2378 ēstum mid āre,              oð ðæt hē yldra wearð,
2379 Weder-Gēatum wēold.              Hyne wræcmæcgas
2380 ofer sǣ sōhtan,              suna Ōhteres;
2381 hæfdon hȳ forhealden              helm Scylfinga,
2382 þone sēlestan              sǣcyninga
2383 þāra ðe in Swīorīce              sinc brytnade,
2384 mǣrne þēoden.              Him þæt tō mearce wearð;
2385 hē þǣr [f]or feorme              feorhwunde hlēat,
2386 sweordes swengum,              sunu Hygelāces;
2387 ond him eft gewāt              Ongẹnðīoes bearn
2388 hāmes nīosan,              syððan Heardrēd læg,
2389 lēt ðone bregostōl              Bīowulf healdan,
2390 Gēatum wealdan;              þæt wæs gōd cyning.

XXXIV

2391 Sē ðæs lēodhryres              lēan gemunde
2392 uferan dōgrum,              Ēadgilse wearð
2393 fēasceaftum frēond;              folce gestēpte
2394 ofer sǣ sīde              sunu Ōhteres,
2395 wigum ond wǣpnum;              hē gewræc syððan
2396 cealdum cearsīðum,              cyning ealdre binēat.
2397 Swā hē nīða gehwane              genesen hæfde,
2398 slīðra geslyhta,              sunu Ecgðīowes,
2399 ellenweorca,              oð ðone ānne dæg,
2400 þe hē wið þām wyrme              gewegan sceolde.
2401 Gewāt þā twelfa sum              torne gebolgen
2402 dryhten Gēata              dracan scēawian;
2403 hæfde þā gefrūnen,              hwanan sīo fǣhð ārās,
2404 bealonīð biorna;              him tō bearme cwōm
2405 māðþụmfæt mǣre              þurh ðæs meldan hond.
2406 Sē wæs on ðām ðrēate              þreottēoða secg,
2407 sē ðæs orleges              ōr onstealde,
2408 hæft hygegiōmor,              sceolde hēan ðonon
2409 wong wīsian.              Hē ofer willan gīong
2410 tō ðæs ðe hē eorðsele              ānne wisse,
2411 hlǣw under hrūsan              holmwylme nēh,
2412 ȳðgewinne;              sē wæs innan full
2413 wrǣtta ond wīra.              Weard unhīore,
2414 gearo gūðfreca              goldmāðmas hēold
2415 eald under eorðan;              næs þæt ȳðe cēap
2416 tō gegangenne              gumena ǣnịgum.
2417 Gesæt ðā on næsse              nīðheard cyning;
2418 þenden hǣlo ābēad              heorðgenēatum,
2419 goldwine Gēata.              Him wæs geōmor sefa,
2420 wǣfre ond wælfūs,              wyrd ungemete nēah,
2421 sē ðone gomelan              grētan sceolde,
2422 sēcean sāwle hord,              sundur gedǣlan
2423 līf wið līce;              nō þon lange wæs
2424 feorh æþelinges              flǣsce bewunden.
2425 Bīowulf maþelade,              bearn Ecgðēowes:
2426 ‘Fela ic on giogoðe              gūðrǣsa genæs,
2427 orleghwīla;              ic þæt eall gemon.
2428 Ic wæs syfanwintre,              þā mec sinca baldọr,
2429 frēawine folca              æt mīnum fæder genam;
2430 hēold mec ond hæfde              Hrēðel cyning,
2431 geaf mē sinc ond symbẹl,              sibbe gemunde;
2432 næs ic him tō līfe              lāðra ōwihte, 
2433 beorn in burgum,              þonne his bearna hwylc,
2434 Herebeald ond Hæðcyn              oððe Hygelāc mīn.
2435 Wæs þām yldestan              ungedēfelīce 
2436 mǣges dǣdum              morþọrbed strêd,
2437 syððan hyne Hæðcyn              of hornbogan,
2438 his frēawine              flāne geswencte,
2439 miste mercelses              ond his mǣg ofscēt,
2440 brōðor ōðerne              blōdigan gāre. 
2441 Þæt wæs feohlēas gefeoht,              fyrenum gesyngad,
2442 hreðre hygemēðe;              sceolde hwæðre swā þēah
2443 æðeling unwrecen              ealdres linnan.
2444 Swā bið geōmorlīc              gomelum ceorle
2445 tō gebīdanne,              þæt his byre rīde
2446 giong on galgan;              þonne hē gyd wrece,
2447 sārigne sang,              þonne his sunu hangað
2448 hrefne tō hrōðre,              ond hē him helpe ne mæg
2449 eald ond infrōd              ǣnige gefremman.
2450 Symble bið gemyndgad              morna gehwylce
2451 eaforan ellorsīð;              ōðres ne gȳmeð
2452 tō gebīdanne              burgum in innan
2453 yrfeweardas,              þonne se ān hafað
2454 þurh dēaðes nȳd              dǣda gefondad.
2455 Gesyhð sorhcearig              on his suna būre
2456 wīnsele wēstne,              windge reste,
2457 rēotge berofene, —             rīdend swefað, 
2458 hæleð in hoðman;              nis þǣr hearpan swēg,
2459 gomen in geardum,              swylce ðǣr iū wǣron.

XXXV

2460 Gewīteð þonne on sealman,              sorhlēoð gæleð
2461 ān æfter ānum;              þūhte him eall tō rūm,
2462 wongas ond wīcstede.              Swā Wedra helm
2463 æfter Herebealde              heortan sorge
2464 weallinde wæg;              wihte ne meahte
2465 on ðām feorhbonan              fǣghðe gebētan;
2466 nō ðȳ ǣr hē þone heaðorinc              hatian ne meahte
2467 lāðum dǣdum,              þēah him lēof ne wæs.
2468 Hē ðā mid þǣre sorhge,              þē him tō sār belamp, 
2469 gumdrēam ofgeaf,              Godes lēoht gecēas;
2470 eaferum lǣfde,              swā dēð ēadig mon,
2471 lond ond lēodbyrig,              þā hē of līfe gewāt.
2472 Þā wæs synn ond sacu              Swēona ond Gēata
2473 ofer wīd wæter              wrōht gemǣne,
2474 herenīð hearda,              syððan Hrēðel swealt,
2475 oððe him Ongenðeowes              eaferan wǣran
2476 frome fyrdhwate,              frēode ne woldon
2477 ofer heafo healdan,              ac ymb Hrēosnabeorh
2478 eatolne inwitscear              oft gefremedon.
2479 Þæt mǣgwine              mīne gewrǣcan,
2480 fǣhðe ond fyrene,              swā hyt gefrǣge wæs,
2481 þēah ðe ōðer his              ealdre gebohte,
2482 heardan cēape;              Hæðcynne wearð,
2483 Gēata dryhtne              gūð onsǣge.
2484 Þā ic on morgne gefrægn              mǣg ōðerne
2485 billes ecgum              on bonan stǣlan,
2486 þǣr Ongenþēow              Eofores nīosað;
2487 gūðhelm tōglād,              gomela Scylfing
2488 hrēas [heoro]blāc;              hond gemunde  
2489 fǣhðo genōge,              feorhsweng ne oftēah.
2490 Ic him þā māðmas,              þe hē mē sealde,
2491 geald æt gūðe,              swā me gifeðe wæs,
2492 lēohtan sweorde;              hē mē lond forgeaf,
2493 eard ēðelwyn.              Næs him ǣnig þearf,
2494 þæt hē tō Gifðum              oððe tō Gār-Denum
2495 oððe in Swīorīce              sēcean þurfe
2496 wyrsan wīgfrecan,              weorðe gecȳpan;
2497 symle ic him on fēðan              beforan wolde,
2498 āna on orde,              ond swā tō aldre sceall
2499 sæcce fremman,              þenden þis sweord þolað,
2500 þæt mec ǣr ond sīð              oft gelǣste,
2501 syððan ic for dugeðum              Dæghrefne wearð
2502 tō handbonan,              Hūga cempan; —
2503 nalles hē ðā frætwe              Frēscyning[e],
2504 brēostweorðunge              bringan mōste,
2505 ac in campe gecrong              cumbles hyrde,
2506 æþeling on elne;              ne wæs ecg bona,
2507 ac him hildegrāp              heortan wylmas,
2508 bānhūs gebræc.              Nū sceall billes ecg,
2509 hond ond heard sweord              ymb hord wīgan.’
2510 Bēowulf maðelode,              bēotwordum spræc
2511 nīehstan sīðe:              ‘Ic genēðde fela
2512 gūða on geogoðe;              gȳt ic wylle,
2513 frōd folces weard              fǣhðe sēcan,
2514 mǣrðu fremman,              gif mec se mānsceaða
2515 of eorðsele              ūt gesēceð.’
2516 Gegrētte ðā              gumena gehwylcne,
2517 hwate helmberend              hindeman sīðe,
2518 swǣse gesīðas:              ‘Nolde ic sweord beran,
2519 wǣpen tō wyrme,              gif ic wiste hū
2520 wið ðām āglǣcean              elles meahte
2521 gylpe wiðgrīpan,              swā ic giō wið Grendle dyde;
2522 ac ic ðǣr heaðufȳres              hātes wēne,
2523 [o]reðes ond attres;              forðon ic mē on hafu 
2524 bord ond byrnan.              Nelle ic beorges weard
2525 oferflêon fōtes trem,              ac unc [furður] sceal 
2526 weorðan æt wealle,              swā unc wyrd getēoð,
2527 Metod manna gehwæs.              Ic eom on mōde from,
2528 þæt ic wið þone gūðflogan              gylp ofersitte.
2529 Gebīde gē on beorge              byrnum werede,
2530 secgas on searwum,              hwæðer sēl mæge
2531 æfter wælrǣse              wunde gedȳgan
2532 uncer twēga.              Nis þæt ēower sīð,
2533 nē gemet mannes              nefn(e) mīn ānes,
2534 þæt hē wið āglǣcean              eofoðo dǣle,
2535 eorlscype efne.              Ic mid elne sceall
2536 gold gegangan,              oððe gūð nimeð,
2537 feorhbealu frēcne              frēan ēowerne!’
2538 Ārās ðā bī ronde              rōf ōretta,
2539 heard under helme,              hiorosercean bær
2540 under stāncleofu,              strengo getruwode
2541 ānes mannes;              ne bið swylc earges sīð!
2542 Geseah ðā be wealle              sē ðe worna fela
2543 gumcystum gōd              gūða gedīgde,
2544 hildehlemma,              þonne hnitan fēðan,
2545 sto[n]dan stānbogan,              strēam ūt þonan
2546 brecan of beorge;              wæs þǣre burnan wælm
2547 heaðofȳrum hāt,              ne meahte horde nēah
2548 unbyrnende              ǣnige hwīle
2549 dēop gedȳgan              for dracan lēge.
2550 Lēt ðā of brēostum,              ðā hē gebolgen wæs,
2551 Weder-Gēata lēod              word ūt faran,
2552 stearcheort styrmde;              stefn in becōm
2553 heaðotorht hlynnan              under hārne stān.
2554 Hete wæs onhrēred,              hordweard oncnīow
2555 mannes reorde;              næs ðǣr māra fyrst
2556 frēode tō friclan.              From ǣrest cwōm
2557 oruð āglǣcean              ūt of stāne,
2558 hāt hildeswāt;              hrūse dynede.
2559 Biorn under beorge              bordrand onswāf
2560 wið ðām gryregieste,              Gēata dryhten;
2561 ðā wæs hringbogan              heorte gefȳsed
2562 sæcce tō sēceanne.              Sweord ǣr gebrǣd 
2563 gōd gūðcyning,              gomele lāfe,
2564 ecgum unslāw;              ǣghwæðrum wæs
2565 bealohycgendra              brōga fram ōðrum.
2566 Stīðmōd gestōd              wið stēapne rond
2567 winia bealdor,              ðā se wyrm gebēah
2568 snūde tōsomne;              hē on searwum bād.
2569 Gewāt ðā byrnende              gebogen scrīðan,
2570 tō gescipe scyndan.              Scyld wēl gebearg
2571 līfe ond līce              lǣssan hwīle
2572 mǣrum þēodne,              þonne his myne sōhte,
2573 ðǣr hē þȳ fyrste              forman dōgọre
2574 wealdan mōste              swā him wyrd ne gescrāf
2575 hrēð æt hilde.              Hond up ābrǣd
2576 Gēata dryhten,              gryrefāhne slōh
2577 incge-lāfe,              þæt sīo ecg gewāc
2578 brūn on bāne,              bāt unswīðor
2579 þonne his ðīodcyning              þearfe hæfde
2580 bysigum gebǣded.              Þā wæs beorges weard
2581 æfter heaðuswenge              on hrēoụm mōde,
2582 wearp wælfȳre;              wīde sprungon
2583 hildelēoman.              Hrēðsigora ne gealp
2584 goldwine Gēata;              gūðbill geswāc
2585 nacod æt nīðe,              swā hyt nō sceolde,
2586 īren ǣrgōd. —             Ne wæs þæt ēðe sīð,
2587 þæt se mǣra              maga Ecgðēowes
2588 grundwong þone              ofgyfan wolde;
2589 sceolde [ofer] willan              wīc eardian
2590 elles hwergen,              swā sceal ǣghwylc mon
2591 ālǣtan lǣndagas.              Næs ðā long tō ðon
2592 þæt ðā āglǣcean              hȳ eft gemētton. 
2593 Hyrte hyne hordweard,              hreðer ǣðme wēoll,
2594 nīwan stefne;              nearo ðrōwode
2595 fȳre befongen              sē ðe ǣr folce wēold.
2596 Nealles him on hēape              handgesteallan,
2597 æðelinga bearn              ymbe gestōdon
2598 hildecystum,              ac hȳ on holt bugon,
2599 ealdre burgan.              Hiora in ānum wēoll
2600 sefa wið sorgum;              sibb’ ǣfre ne mæg
2601 wiht onwendan              þām ðe wēl þenceð.

XXXVI

2602 Wīglāf wæs hāten,              Wēoxstānes sunu,
2603 lēoflīc lindwiga,              lēod Scylfinga,
2604 mǣg Ælfheres;              geseah his mondryhten
2605 under heregrīman              hāt þrōwian.
2606 Gemunde ðā ðā āre,              þe hē him ǣr forgeaf,
2607 wīcstede weligne              Wǣgmundinga,
2608 folcrihta gehwylc,              swā his fæder āhte;
2609 ne mihte ðā forhabban,              hond rond gefēng,
2610 geolwe linde,               gomel swyrd getēah;
2611 þæt wæs mid eldum              Ēanmundes lāf,
2612 suna Ōhtere[s];              þām æt sæcce wearð,
2613 wræcca(n) winelēasum              Wēohstān bana
2614 mēces ecgum,              ond his māgum ætbær
2615 brūnfāgne helm,              hringde byrnan,
2616 ealdsweord etonisc;              þæt him Onela forgeaf,
2617 his gædelinges              gūðgewǣdu,
2618 fyrdsearo fūslīc, —               nō ymbe ðā fǣhðe spræc,
2619 þēah ðe hē his brōðor bearn              ābredwade.
2620 Hē [ðā] frætwe gehēold              fela missera, 
2621 bill ond byrnan,              oð ðæt his byre mihte
2622 eorlscipe efnan              swā his ǣrfæder;
2623 geaf him ðā mid Gēatum              gūðgewǣda
2624 ǣghwæs unrīm              þā hē of ealdre gewāt
2625 frōd on forðweg. —             Þā wæs forma sīð
2626 geongan cempan,              þæt hē gūðe rǣs
2627 mid his frēodryhtne              fremman sceolde.
2628 Ne gemealt him se mōdsefa,              nē his mǣges lāf
2629 gewāc æt wīge;              þæt se wyrm onfand,
2630 syððan hīe tōgædre              gegān hæfdon.
2631 Wīglāf maðelode,              wordrihta fela
2632 sægde gesīðum              — him wæs sefa geōmor — :
2633 ‘Ic ðæt mǣl geman,              þǣr wē medu þēgun,
2634 þonne wē gehēton              ūssum hlāforde
2635 in bīorsele,              ðē ūs ðās bēagas geaf,
2636 þæt wē him ðā gūðgetawa              gyldan woldon
2637 gif him þyslicu              þearf gelumpe,
2638 helmas ond heard sweord.              Ðē hē ūsic on herge gecēas
2639 tō ðyssum sīðfate              sylfes willum,
2640 onmunde ūsic mǣrða,              ond mē þās māðmas geaf,
2641 þē hē ūsic gārwīgend              gōde tealde,
2642 hwate helmberend, —               þēah ðe hlāford ūs
2643 þis ellenweorc              āna āðōhte
2644 tō gefremmanne,              folces hyrde,
2645 forðām hē manna mǣst              mǣrða gefremede,
2646 dǣda dollīcra.              Nū is sē dæg cumen, 
2647 þæt ūre mandryhten              mægenes behōfað
2648 gōdra gūðrinca;              wutun gongan tō,
2649 helpan hildfruman              þenden hyt sŷ,
2650 glēdegesa grim!              God wāt on mec, 
2651 þæt mē is micle lēofre              þæt mīnne līchaman
2652 mid mīnne goldgyfan              glēd fæðmię. 
2653 Ne þynceð mē gerysne,              þæt wē rondas beren
2654 eft tō earde,              nemne wē ǣror mægen
2655 fāne gefyllan,              feorh ealgian
2656 Wedra ðēodnes.              Ic wāt geare,
2657 þæt nǣron ealdgewyrht,              þæt hē āna scyle
2658 Gēata duguðe              gnorn þrōwian,
2659 gesīgan æt sæcce;              ūrum sceal sweord ond helm,
2660 byrne ond beaduscrūd              bām gemǣne.’
2661 Wōd þā þurh þone wælrēc,              wīgheafolan bær
2662 frēan on fultum,              fēa worda cwæð:
2663 ‘Lēofa Bīowulf,              lǣst eall tela,
2664 swā ðū on geoguðfēore              geāra gecwǣde,
2665 þæt ðū ne ālǣte              be ðē lifigendum
2666 dōm gedrēosan;              scealt nū dǣdum rōf,
2667 æðeling anhȳdig,              ealle mægene 
2668 feorh ealgian;              ic ðē fullǣstu.’
2669 Æfter ðām wordum              wyrm yrre cwōm,
2670 atol inwitgæst              ōðre sīðe
2671 fȳrwylmum fāh              fīonda nīos(i)an, 
2672 lāðra manna.              Līgȳðum forborn 
2673 bord wið rond,              byrne ne meahte 
2674 geongum gārwigan              gēoce gefremman,
2675 ac se maga geonga              under his mǣges scyld
2676 elne geēode,              þā his āgen w(æs)
2677 glēdum forgrunden.              Þā gēn gūðcyning
2678 m(ǣrða) gemunde,              mægenstrengo slōh 
2679 hildebille,              þæt hyt on heafolan stōd
2680 nīþe genȳded;              Nægling forbærst,
2681 geswāc æt sæcce              sweord Bīowulfes
2682 gomol ond grǣgmǣl.              Him þæt gifeðe ne wæs,
2683 þæt him īrenna              ecge mihton
2684 helpan æt hilde;              wæs sīo hond tō strong,
2685 sē ðe mēca gehwane              mīne gefrǣge
2686 swenge ofersōhte              þonne hē tō sæcce bær
2687 wǣpen wund[r]um heard;              næs him wihte ðē sēl. 
2688 Þā wæs þēodsceaða              þriddan sīðe,
2689 frēcne fȳrdraca              fǣhða gemyndig,
2690 rǣsde on ðone rōfan,              þā him rūm āgeald,
2691 hāt ond heaðogrim,              heals ealne ymbefēng
2692 biteran bānum;              hē geblōdegod wearð
2693 sāwuldrīore,              swāt ȳðum wēoll.

XXXVII

2694 Ðā ic æt þearfe [gefrægn]              þēodcyninges
2695 andlongne eorl              ellen cȳðan,
2696 cræft ond cēnðu,              swā him gecynde wæs.
2697 Ne hēdde hē þæs heafolan,              ac sīo hand gebarn
2698 mōdiges mannes,              þǣr hē his mǣges healp,
2699 þæt hē þone nīðgæst              nioðor hwēne slōh,
2700 secg on searwum,              þæt ðæt sweord gedēaf
2701 fāh ond fǣted,              þæt ðæt fȳr ongon
2702 sweðrian syððan.              Þā gēn sylf cyning
2703 gewēold his gewitte,              wæll-seaxe gebrǣd
2704 biter ond beaduscearp,              þæt hē on byrnan wæg;
2705 forwrāt Wedra helm              wyrm on middan.
2706 Fēond gefyldan              — ferh ellen wræc —,
2707 ond hī hyne þā bēgen              ābroten hæfdon,
2708 sibæðelingas;              swylc sceolde secg wesan,
2709 þegn æt ðearfe!              Þæt ðām þēodne wæs
2710 sīðas[t] sigehwīle              sylfes dǣdum, 
2711 worlde geweorces.              Ðā sīo wund ongon,
2712 þē him se eorðdraca              ǣr geworhte,
2713 swelan ond swellan;              hē þæt sōna onfand,
2714 þæt him on brēostum              bealonīð(e) wēoll
2715 attor on innan.              Ðā se æðeling gīong, 
2716 þæt hē bī wealle              wīshycgende
2717 gesæt on sesse;              seah on enta geweorc,
2718 hū ðā stānbogan              stapulum fæste
2719 ēce eorðreced              innan healde.
2720 Hyne þā mid handa              heorodrēorigne,
2721 þēoden mǣrne,              þegn ungemete till,
2722 winedryhten his              wætere gelafede 
2723 hilde sædne              ond his hel(m) onspēon.
2724 Bīowulf maþelode —              hē ofer benne spræc,
2725 wunde wælblēate;              wisse hē gearwe
2726 þæt hē dæghwīla              gedrogen hæfde,
2727 eorðan wynn(e);              ðā wæs eall sceacen
2728 dōgorgerīmes,              dēað ungemete nēah — :
2729 ‘Nū ic suna mīnum              syllan wolde
2730 gūðgewǣdu,              þǣr mē gifeðe swā
2731 ǣnig yrfeweard              æfter wurde
2732 līce gelenge.              Ic ðās lēode hēold
2733 fīftig wintra;              næs sē folccyning,
2734 ymbsittendra              ǣnig ðāra, gg
2735 þe mec gūðwinum              grētan dorste,
2736 egesan ðêon.              Ic on earde bād
2737 mǣlgesceafta,              hēold mīn tela,
2738 ne sōhte searonīðas,              nē mē swōr fela
2739 āða on unriht.              Ic ðæs ealles mæg
2740 feorhbennum sēoc              gefēan habban;
2741 forðām mē wītan ne ðearf              Waldend fīra
2742 morðọrbealo māga,              þonne mīn sceaceð
2743 līf of līce.              Nū ðū lungre geong
2744 hord scēawian              under hārne stān,
2745 Wīglāf lēofa,              nū se wyrm ligeð,
2746 swefeð sāre wund,              since berēafod.
2747 Bīo nū on ofoste,              þæt ic ǣrwelan,
2748 goldǣht ongite,              gearo scēawige
2749 swegle searogimmas,              þæt ic ðȳ sēft mæge
2750 æfter māððumwelan              mīn ālǣtan
2751 līf ond lēodscipe,              þone ic longe hēold.’

XXXVIII

2752 Ðā ic snūde gefrægn              sunu Wīhstānes
2753 æfter wordcwydum              wundum dryhtne
2754 hȳran heaðosīocum,              hringnet beran,
2755 brogdne beadusercean              under beorges hrōf.
2756 Geseah ðā sigehrēðig,              þā hē bī sesse gēong,
2757 magoþegn mōdig              māððụmsigla fealo,
2758 gold glitinian              grunde getenge,
2759 wundur on wealle,              ond þæs wyrmes denn,
2760 ealdes ūhtflogan,              orcas stondan,
2761 fyrnmanna fatu,              feormendlēase,
2762 hyrstum behrorene;              þǣr wæs helm monig
2763 eald ond ōmig,              earmbēaga fela
2764 searwum gesǣled. —             Sinc ēaðe mæg,
2765 gold on grund(e),              gumcynnes gehwone
2766 oferhīgian,              hȳde sē ðe wylle! —
2767 Swylce hē siomian geseah              segn eallgylden 
2768 hēah ofer horde,              hondwundra mǣst,
2769 gelocen leoðocræftum;              of ðām lēoma stōd,
2770 þæt hē þone grundwong              ongitan meahte,
2771 wrǣte giondwlītan.              Næs ðæs wyrmes þǣr 
2772 onsȳn ǣnig,              ac hyne ecg fornam.
2773 Ðā ic on hlǣwe gefrægn              hord rēafian,
2774 eald enta geweorc              ānne mannan,
2775 him on bearm hladon              bunan ond discas
2776 sylfes dōme;              segn ēac genōm,
2777 bēacna beorhtost.              Bill ǣr gescōd
2778 — ecg wæs īren —              ealdhlāfordes
2779 þām ðāra māðma              mundbora wæs
2780 longe hwīle,              līgegesan wæg 
2781 hātne for horde,              hioroweallende
2782 middelnihtum,              oð þæt hē morðre swealt.
2783 Ār wæs on ofoste,              eftsīðes georn,
2784 frætwum gefyrðred;              hyne fyrwet bræc,
2785 hwæðer collenferð              cwicne gemētte
2786 in ðām wongstede              Wedra þēoden
2787 ellensīocne,              þǣr hē hine ǣr forlēt.
2788 Hē ðā mid þām māðmum              mǣrne þīoden,
2789 dryhten sīnne              drīorigne fand
2790 ealdres æt ende;              hē hine eft ongon
2791 wæteres weorpan,              oð þæt wordes ord
2792 brēosthord þurhbræc.              [Biorncyning spræc]
2793 gomel on giohðe,              — gold scēawode — :
2794 ‘Ic ðāra frætwa              Frēan ealles ðanc,
2795 Wuldurcyninge              wordum secge, 
2796 ēcum Dryhtne,              þē ic hēr on starie,
2797 þæs ðe ic mōste              mīnum lēodum
2798 ǣr swyltdæge              swylc gestrȳnan.
2799 Nū ic on māðma hord              mīne bebohte
2800 frōde feorhlege,              fremmað gēna
2801 lēoda þearfe;              ne mæg ic hēr leng wesan.
2802 Hātað heaðomǣre              hlǣw gewyrcean
2803 beorhtne æfter bǣle              æt brimes nosan; 
2804 sē scel tō gemyndum              mīnum lēodum
2805 hēah hlīfian              on Hronesnæsse,
2806 þæt hit sǣlīðend              syððan hātan
2807 Bīowulfes biorh,              ðā ðe brentingas
2808 ofer flōda genipu              feorran drīfað.’
2809 Dyde him of healse              hring gyldenne
2810 þīoden þrīsthȳdig,              þegne gesealde,
2811 geongum gārwigan,              goldfāhne helm,
2812 bēah ond byrnan,              hēt hyne brūcan well — :
2813 ‘Þū eart endelāf              ūsses cynnes,
2814 Wǣgmundinga;              ealle wyrd forswēop
2815 mīne māgas              tō metodsceafte,
2816 eorlas on elne;              ic him æfter sceal.’
2817 Þæt wæs þām gomelan              gingæste word
2818 brēostgehygdum,              ǣr hē bǣl cure,
2819 hāte heaðowylmas;              him of hræðre gewāt
2820 sāwol sēcean              sōðfæstra dōm.

[XXXIX – mark not present in Klæber 4, just an empty line there; mark present in square brackets in Klæber 3]

2821 Ðā wæs gegongen              guman unfrōdum
2822 earfoðlīce,              þæt hē on eorðan geseah
2823 þone lēofestan              līfes æt ende
2824 blēate gebǣran.              Bona swylce læg,
2825 egeslīc eorðdraca              ealdre berēafod,
2826 bealwe gebǣded.              Bēahhordum leng
2827 wyrm wōhbogen              wealdan ne mōste,
2828 ac him īrenna              ecga fornāmon,
2829 hearde heaðoscearpe              homera lāfe,
2830 þæt se wīdfloga              wundum stille
2831 hrēas on hrūsan              hordærne nēah.
2832 Nalles æfter lyfte              lācende hwearf
2833 middelnihtum,              māðmǣhta wlonc
2834 ansȳn ȳwde,              ac hē eorðan gefēoll
2835 for ðæs hildfruman              hondgeweorce.
2836 Hūru þæt on lande              lȳt manna ðāh
2837 mægenāgendra              mīne gefrǣge,
2838 þēah ðe hē dǣda gehwæs              dyrstig wǣre,
2839 þæt hē wið attorsceaðan              oreðe gerǣsde, 
2840 oððe hringsele              hondum styrede,
2841 gif hē wæccende              weard onfunde
2842 būon on beorge.              Bīowulfe wearð
2843 dryhtmāðma dǣl              dēaðe forgolden;
2844 hæfde ǣghwæðer              ende gefēred
2845 lǣnan līfes.              Næs ðā lang tō ðon
2846 þæt ðā hildlatan              holt ofgēfan,
2847 tȳdre trēowlogan              tȳne ætsomne,
2848 ðā ne dorston ǣr              dareðum lācan
2849 on hyra mandryhtnes              miclan þearfe;
2850 ac hȳ scamiende              scyldas bǣran,
2851 gūðgewǣdu              þǣr se gomela læg;
2852 wlitan on Wīlāf.              Hē gewērgad sæt,
2853 fēðecempa              frēan eaxlum nēah,
2854 wehte hyne wætre;              him wiht ne spēow.
2855 Ne meahte hē on eorðan,              ðēah hē ūðe wēl,
2856 on ðām frumgāre              feorh gehealdan,
2857 nē ðæs Wealdendes              wiht oncirran;
2858 wolde dōm Godes              dǣdum rǣdan
2859 gumena gehwylcum,              swā hē nū gēn dêð.
2860 Þā wæs æt ðām geongan              grim andswaru
2861 ēðbegēte              þām ðe ǣr his elne forlēas.
2862 Wīglāf maðelode,              Wēohstānes sunu;
2863 sec[g] sārigferð              — seah on unlēofe — : 
2864 ‘Þæt, lā, mæg secgan              sē ðe wyle sōð specan,
2865 þæt se mondryhten,              sē ēow ðā māðmas geaf,
2866 ēoredgeatwe,              þē gē þǣr on standað, —
2867 þonne hē on ealubence              oft gesealde
2868 healsittendum              helm ond byrnan,
2869 þēoden his þegnum,              swylce hē þrȳdlīcost
2870 ōwer feor oððe nēah              findan meahte —,
2871 þæt hē gēnunga              gūðgewǣdu
2872 wrāðe forwurpe,              ðā hyne wīg beget.
2873 Nealles folccyning              fyrdgesteallum
2874 gylpan þorfte;              hwæðre him God ūðe,
2875 sigora Waldend,              þæt hē hyne sylfne gewræc
2876 āna mid ecge,              þā him wæs elnes þearf.
2877 Ic him līfwraðe              lȳtle meahte
2878 ætgifan æt gūðe,              ond ongan swā þēah
2879 ofer mīn gemet              mǣges helpan;
2880 symle wæs þȳ sǣmra,              þonne ic sweorde drep
2881 ferhðgenīðlan,              fȳr unswīðor
2882 wēoll of gewitte.              Wergendra tō lȳt
2883 þrong ymbe þēoden,              þā hyne sīo þrāg becwōm.
2884 Nū sceal sincþego              ond swyrdgifu,
2885 eall ēðelwyn              ēowrum cynne,
2886 lufen ālicgean;              londrihtes mōt
2887 þǣre mǣgburge              monna ǣghwylc
2888 īdel hweorfan,              syððan æðelingas
2889 feorran gefricgean              flēam ēowerne,
2890 dōmlēasan dǣd.              Dēað bið sēlla
2891 eorla gehwylcum              þonne edwītlīf!’

XL

2892 Heht ðā þæt heaðoweorc              tō hagan bīodan
2893 up ofer ecgclif,              þǣr þæt eorlweorod
2894 morgẹnlongne dæg              mōdgiōmor sæt,
2895 bordhæbbende,              bēga on wēnum,
2896 endedōgọres              ond eftcymes
2897 lēofes monnes.              Lȳt swīgode
2898 nīwra spella              sē ðe næs gerād,
2899 ac hē sōðlīce              sægde ofer ealle:
2900 ‘Nū is wilgeofa              Wedra lēoda,
2901 dryhten Gēata              dēaðbedde fæst,
2902 wunað wælreste              wyrmes dǣdum;
2903 him on efn ligeð              ealdorgewinna 
2904 sexbennum sēoc;              sweorde ne meahte
2905 on ðām āglǣcean              ǣnige þinga
2906 wunde gewyrcean.              Wīglāf siteð
2907 ofer Bīowulfe,              byre Wīhstānes,
2908 eorl ofer ōðrum              unlifigendum,
2909 healdeð higemǣðum              hēafodwearde
2910 lēofes ond lāðes.              Nū ys lēodum wēn
2911 orleghwīle,              syððan under[ne]
2912 Froncum ond Frȳsum              fyll cyninges
2913 wīde weorðeð.              Wæs sīo wrōht scepen
2914 heard wið Hūgas,              syððan Higelāc cwōm
2915 faran flotherge              on Frēsna land,
2916 þǣr hyne Hetware              hilde genǣgdon,
2917 elne geēodon              mid ofermægene,
2918 þæt se byrnwiga              būgan sceolde,
2919 fēoll on fēðan;              nalles frætwe geaf
2920 ealdor dugoðe.              Ūs wæs ā syððan
2921 Merewīoingas              milts ungyfeðe. —
2922 Nē ic te Swēoðēode              sibbe oððe trēowe
2923 wihte ne wēne,              ac wæs wīde cūð,
2924 þætte Ongenðīo              ealdre besnyðede
2925 Hæðcen Hrēþling              wið Hrefnawudu,
2926 þā for onmēdlan              ǣrest gesōhton
2927 Gēata lēode              Gūð-Scilfingas.
2928 Sōna him se frōda              fæder Ōhtheres,
2929 eald ond egesfull              ondslyht āgeaf,
2930 ābrēot brimwīsan,              brȳd āhredde,
2931 gomela iōmēowlan              golde berofene, 
2932 Onelan mōdor              ond Ōhtheres;
2933 ond ðā folgode              feorhgenīðlan
2934 oð ðæt hī oðēodon              earfoðlīce
2935 in Hrefnesholt              hlāfordlēase.
2936 Besæt ðā sinherge              sweorda lāfe
2937 wundum wērge;              wēan oft gehēt
2938 earmre teohhe              ondlonge niht,
2939 cwæð, hē on mergenne              mēces ecgum
2940 gētan wolde,              sum[e] on galgtrēowu[m]
2941 [fuglum] tō gamene.              Frōfọr eft gelamp
2942 sārigmōdum              somod ǣrdæge,
2943 syððan hīe Hygelāces              horn ond bȳman,
2944 gealdor ongēaton,              þā se gōda cōm
2945 lēoda dugoðe              on lāst faran.

XLI

2946 Wæs sīo swātswaðu              Sw[ē]ona ond Gēata,
2947 wælrǣs weora              wīde gesȳne,
2948 hū ðā folc mid him              fǣhðe tōwehton.
2949 Gewāt him ðā se gōda              mid his gædelingum,
2950 frōd felageōmor              fæsten sēcean, 
2951 eorl Ongenþīo              ufor oncirde;
2952 hæfde Higelāces              hilde gefrūnen,
2953 wlonces wīgcræft;              wiðres ne truwode,
2954 þæt hē sǣmannum              onsacan mihte,
2955 heaðolīðendum              hord forstandan,
2956 bearn ond brȳde;              bēah eft þonan
2957 eald under eorðweall.              Þā wæs ǣht boden
2958 Swēona lēodum,              segn Higelāce[s]
2959 freoðowong þone              forð oferēodon,
2960 syððan Hrēðlingas              tō hagan þrungon.
2961 Þǣr wearð Ongenðīo              ecgum sweorda,
2962 blondenfexa              on bid wrecen,
2963 þæt se þēodcyning              ðafian sceolde
2964 Eafores ānne dōm.              Hyne yrringa
2965 Wulf Wonrēding              wǣpne gerǣhte,
2966 þæt him for swenge              swāt ǣdrum sprong
2967 forð under fexe.              Næs hē forht swā ðēh,
2968 gomela Scilfing,              ac forgeald hraðe
2969 wyrsan wrixle              wælhlem þone,
2970 syððan ðēodcyning              þyder oncirde.
2971 Ne meahte se snella              sunu Wonrēdes
2972 ealdum ceorle              ondslyht giofan,
2973 ac hē him on hēafde              helm ǣr gescer,
2974 þæt hē blōde fāh              būgan sceolde,
2975 fēoll on foldan;              næs hē fǣge þā gīt,
2976 ac hē hyne gewyrpte,              þēah ðe him wund hrine.
2977 Lēt se hearda              Higelāces þegn
2978 brād[n]e mēce,              þā his brōðor læg,
2979 ealdsweord eotonisc              entiscne helm
2980 brecan ofer bordweal;              ðā gebēah cyning,
2981 folces hyrde,              wæs in feorh dropen.
2982 Ðā wǣron monige,              þē his mǣg wriðon,
2983 ricone ārǣrdon,              ðā him gerȳmed wearð,
2984 þæt hīe wælstōwe              wealdan mōston.
2985 Þenden rēafode              rinc ōðerne,
2986 nam on Ongenðīo              īrenbyrnan,
2987 heard swyrd hilted,              ond his helm somod;
2988 hāres hyrste              Higelāce bær.
2989 Hē ð(ām) frætwum fēng              ond him fægre gehēt
2990 lēana (mid) lēodum,              ond gelǣste swā;
2991 geald þone gūðrǣs              Gēata dryhten,
2992 Hrēðles eafora,              þā hē tō hām becōm,
2993 Iofore ond Wulfe              mid ofermāðmum,
2994 sealde hiora gehwæðrum              hund þūsenda
2995 landes ond locenra bēaga, —              ne ðorfte him ðā lēan oðwītan
2996 mon on middangearde,              syðða[n] hīe ðā mǣrða geslōgon;
2997 ond ðā Iofore forgeaf              āngan dohtor,
2998 hāmweorðunge,              hyldo tō wedde.
2999 Þæt ys sīo fǣhðo              ond se fēondscipe,
3000 wælnīð wera,              ðæs ðe ic [wēn] hafo,
3001 þē ūs sēceað tō              Swēona lēoda,
3002 syððan hīe gefricgeað              frēan ūserne
3003 ealdorlēasne,              þone ðe ǣr gehēold
3004 wið hettendum              hord ond rīce,
3005 æfter hæleða hryre,              hwate scildwigan, 
3006 folcrēd fremede,              oððe furður gēn
3007 eorlscipe efnde. —             Nū is ofọst betost
3008 þæt wē þēodcyning              þǣr scēawian,
3009 ond þone gebringan,              þē ūs bēagas geaf,
3010 on ādfære.              Ne scel ānes hwæt
3011 meltan mid þām mōdịgan,              ac þǣr is māðma hord,
3012 gold unrīme              grimme gecēa(po)d,
3013 ond nū æt sīðestan              sylfes fēore
3014 bēagas (geboh)te;              þā sceall brond fretan,
3015 ǣled þeccean, —              nalles eorl wegan
3016 māððum tō gemyndum,              nē mægð scȳne
3017 habban on healse              hringweorðunge,
3018 ac sceal geōmormōd,              golde berēafod
3019 oft nalles ǣne              elland tredan,
3020 nū se herewīsa              hleahtor ālegde,
3021 gamen ond glēodrēam.              Forðon sceall gār wesan
3022 monig morgenceald              mundum bewunden,
3023 hæfen on handa,              nalles hearpan swēg
3024 wīgend weccean,              ac se wonna hrefn
3025 fūs ofer fǣgum              fela reordian,
3026 earne secgan              hū him æt ǣte spēow,
3027 þenden hē wið wulf              wæl rēafode.’
3028 Swā se secg hwata              secggende wæs,
3029 lāðra spella;              hē ne lēag fela
3030 wyrda nē worda.              Weorod eall ārās;
3031 ēodon unblīðe              under Earnanæs,
3032 wollentēare              wundur scēawian. 
3033 Fundon ðā on sande              sāwullēasne
3034 hlimbed healdan              þone þe him hringas geaf
3035 ǣrran mǣlum;              þā wæs endedæg
3036 gōdum gegongen,              þæt se gūðcyning,
3037 Wedra þēoden              wundọrdēaðe swealt.
3038 Ǣr hī þǣr gesēgan              syllīcran wiht,
3039 wyrm on wonge              wiðerræhtes þǣr
3040 lāðne licgean;              wæs se lēgdraca
3041 grimlīc gry(refāh)              glēdum beswǣled;
3042 sē wæs fīftiges              fōtgemearces
3043 lang on legere;              lyftwynne hēold
3044 nihtes hwīlum,              nyðer eft gewāt
3045 dennes nīosian;              wæs ðā dēaðe fæst, gg
3046 hæfde eorðscrafa              ende genyttod.
3047 Him big stōdan              bunan ond orcas,
3048 discas lāgon              ond dȳre swyrd,
3049 ōmige þurhetone,              swā hīe wið eorðan fæðm
3050 þūsend wintra              þǣr eardodon;
3051 þonne wæs þæt yrfe              ēacencræftig,
3052 iūmonna gold              galdre bewunden,
3053 þæt ðām hringsele              hrīnan ne mōste
3054 gumena ǣnig,              nefne God sylfa,
3055 sigora Sōðcyning              sealde þām ðe hē wolde
3056 — hē is manna gehyld —              hord openian,
3057 efne swā hwylcum manna,              swā him gemet ðūhte.

XLII

3058 Þā wæs gesȳne,              þæt se sīð ne ðāh
3059 þām ðe unrihte              inne gehȳdde
3060 wrǣte under wealle.              Weard ǣr ofslōh 
3061 fēara sumne;              þā sīo fǣhð gewearð
3062 gewrecen wrāðlīce.              Wundur hwār þonne 
3063 eorl ellenrōf              ende gefēre
3064 līfgesceafta,              þonne leng ne mæg
3065 mon mid his (mā)gum              meduseld būan.
3066 Swā wæs Bīowulfe,              þā hē biorges weard
3067 sōhte, searonīðas;               seolfa ne cūðe,
3068 þurh hwæt his worulde gedāl              weorðan sceolde.
3069 Swā hit oð dōmes dæg              dīope benemdon
3070 þēodnas mǣre,              þā ðæt þǣr dydon,
3071 þæt se secg wǣre              synnum scildig,
3072 hergum geheaðerod,              hellbendum fæst,
3073 wommum gewītnad,              sē ðone wong strude,
3074 næfne goldhwæte              gearwor hæfde
3075 Āgendes ēst              ǣr gescēawod.
3076 Wīglāf maðelode,              Wīhstānes sunu:
3077 ‘Oft sceall eorl monig              ānes willan
3078 wræc ādrēogan,              swā ūs geworden is.
3079 Ne meahton wē gelǣran              lēofne þēoden,
3080 rīces hyrde              rǣd ǣnigne,
3081 þæt hē ne grētte              goldweard þone,
3082 lēte hyne licgean              þǣr hē longe wæs,
3083 wīcum wunian              oð woruldende.
3084 Hēold on hēahgesceap;              hord ys gescēawod,
3085 grimme gegongen;              wæs þæt gifeðe tō swīð
3086 þē ðone [þēodcyning]              þyder ontyhte.
3087 Ic wæs þǣr inne              ond þæt eall geondseh,
3088 recedes geatwa,              þā mē gerȳmed wæs,
3089 nealles swǣslīce              sīð ālȳfed
3090 inn under eorðweall.              Ic on ofoste gefēng
3091 micle mid mundum              mægenbyrðenne
3092 hordgestrēona,              hider ūt ætbær
3093 cyninge mīnum.              Cwico wæs þā gēna,
3094 wīs ond gewittig;              worn eall gespræc
3095 gomol on gehðo,              ond ēowic grētan hēt,
3096 bæd þæt gē geworhton              æfter wines dǣdum
3097 in bǣlstede              beorh þone hêan,
3098 micelne ond mǣrne,              swā hē manna wæs
3099 wīgend weorðfullost              wīde geond eorðan,
3100 þenden hē burhwelan              brūcan mōste.
3101 Uton nū efstan              ōðre [sīðe],
3102 sēon ond sēcean              searo[gimma] geþræc,
3103 wundur under wealle,              ic ēow wīsige,
3104 þæt gē genōge              nēon scēawiað
3105 bēagas ond brād gold.              Sīe sīo bǣr gearo,
3106 ǣdre geæfned,              þonne wē ūt cymen,
3107 ond þonne geferian              frēan ūserne,
3108 lēofne mannan              þǣr hē longe sceal
3109 on ðæs Waldendes              wǣre geþolian.’
3110 Hēt ðā gebēodan              byre Wīhstānes,
3111 hæle hildedīor              hæleða monegum,
3112 boldāgendra,              þæt hīe bǣlwudu
3113 feorran feredon,              folcāgende,
3114 gōdum tōgēnes:              ‘Nū sceal glēd fretan
3115 (weaxan wonna lēg)              wigena strengel,
3116 þone ðe oft gebād              īsernscūre,
3117 þonne strǣla storm              strengum gebǣded
3118 scōc ofer scildweall,              sceft nytte hēold,
3119 fæðergearwum fūs              flāne fullēode.’
3120 Hūru se snotra              sunu Wīhstānes
3121 ācīgde of corðre              cyniges þegnas 
3122 syfone (tō)somne,              þā sēlestan,
3123 ēode eahta sum              under inwithrōf
3124 hilderinc[a];              sum on handa bær
3125 ǣledlēoman,              sē ðe on orde gēong.
3126 Næs ðā on hlytme              hwā þæt hord strude,
3127 syððan orwearde              ǣnigne dǣl
3128 secgas gesēgon              on sele wunian,
3129 lǣne licgan;              lȳt ǣnig mearn,
3130 þæt hī ofostlīc(e)              ūt geferedon
3131 dȳre māðmas;              dracan ēc scufun,
3132 wyrm ofer weallclif,              lēton wēg niman,
3133 flōd fæðmian              frætwa hyrde.
3134 Þā wæs wunden gold              on wǣn hladen,
3135 ǣghwæs unrīm,              æþeling boren,
3136 hār hilde[rinc]              tō Hronesnæsse.

XLIII

3137 Him ðā gegiredan              Gēata lēode
3138 ād on eorðan              unwāclīcne,
3139 helm[um] behongen,              hildebordum,
3140 beorhtum byrnum,              swā hē bēna wæs;
3141 ālegdon ðā tōmiddes              mǣrne þēoden
3142 hæleð hīofende,              hlāford lēofne.
3143 Ongunnon þā on beorge              bǣlfȳra mǣst
3144 wīgend weccan;              wud(u)rēc āstāh
3145 sweart ofer swioðole,              swōgende lēg
3146 wōpe bewunden              — windblond gelæg —,
3147 oð þæt hē ðā bānhūs              gebrocen hæfd(e)
3148 hāt on hreðre.              Higum unrōte
3149 mōdceare mǣndon,              mondryhtnes cw(e)alm;
3150 swylce giōmorgyd              (s)īo g(eō)mēowle 
3151 (æfter Bīowulfe              b)undenheorde
3152 (song) sorgcearig,              sǣde geneahhe
3153 þæt hīo hyre (hearmda)gas              hearde (ondrē)de, 
3154 wælfylla worn,              (wīgen)des egesan, 
3155 hȳ[n]ðo ond h(æftnȳ)d.              Heofon rēce swe(a)lg.
3156 Geworhton ðā              Wedra lēode
3157 hl(ǣw) on [h]līðe,              sē wæs hēah ond brād, 
3158 (wǣ)glīðendum              wīde g(e)sȳne, 
3159 ond betimbredon              on tȳn dagum 
3160 beadurōfes bēcn,              bronda lāfe
3161 wealle beworhton,              swā hyt weorðlīcost
3162 foresnotre men              findan mihton.
3163 Hī on beorg dydon              bēg ond siglu,
3164 eall swylce hyrsta,              swylce on horde ǣr
3165 nīðhēdịge men              genumen hæfdon;
3166 forlēton eorla gestrēon              eorðan healdan,
3167 gold on grēote,              þǣr hit nū gēn lifað
3168 eldum swā unnyt,              swā hi(t ǣro)r wæs.
3169 Þā ymbe hlǣw riodan              hildedēore,
3170 æþelinga bearn,              ealra twelfe,
3171 woldon (care) cwīðan              [ond] kyning mǣnan,
3172 wordgyd wrecan,              ond ymb w(er) sprecan;
3173 eahtodan eorlscipe              ond his ellenweorc
3174 duguðum dēmdon, —              swā hit gedē(fe) bið,
3175 þæt mon his winedryhten              wordum herge,
3176 ferhðum frēoge,              þonne hē forð scile
3177 of līchaman              (lǣded) weorðan.
3178 Swā begnornodon              Gēata lēode
3179 hlāfordes (hry)re,              heorðgenēatas;
3180 cwǣdon þæt hē wǣre              wyruldcyning[a]
3181 manna mildust              ond mon(ðw)ǣrust,
3182 lēodum līðost              ond lofgeornost.
